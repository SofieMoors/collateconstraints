
001 WAphene martin
hoe salt gaen 002 Sal
dese weerelt yet
langhe staen. 003 In
dus cranken loue
004 So zal mijn vrau
we eere zaen 005 Son
der twifel en̄ waen 006 Rumē der heerē houe
007 Ic sie den scalke wel ontfaen
008 Die de heeren connen dwaen
009 Ende plocken van den stoue
010 Ic zie die gherechte slaen
011 Bede bescatten ende vaen
012 Alse die meese in de cloue
013 Recht oftene god verscoue.



014 HOe langhe zal ghedoghē dit
015 God die alle dijnc besit
016 In sine heerscapie
017 Wat die goede vleeut ende bidt
018 Hem en doech no dat no dit
019 Dat hij hier ghedie
020 Al gaet in den helschen pit
021 Eist grau blaeu zwart of wit
022 Het es ghetrauwe als die zie
023 Recht man deluet zondʼ spit
024 Hij en heeft te pointe niet ghehit
025 In ne ghene baelgie
026 Mij es leet dat ic waer lye



027 LAet ons martin ouer een
028 Te gader sprekē ondʼ ons tweē
029 In dit dyaloghe
030 Wanen ons cam deese ween
031 Die wijlen so onwaert scheen
032 Ende nu sit zo hooghe
033 Ic zal vraghen ende vleen
034 Antwoordt my ia ofte neen
035 Van dat ic dy betooghe
036 Ledicheit es vrome negheen
037 Aerbeit vint vier in den steen
038 Daer by ontsteect dat droghe
039 Nu spreect ende ic ghedoghe.



040 Spreken iacob lieue cōpaen
041 Waer zoude ic dat hebbē uʼstaē
042 Dat ic daer toe dochte
043 Te verclarene dijnen waen
044 Die met twifele ware beuaen
045 Dats dat ic niet en vermochte
046 Doch en wille icx niet ontgaen
047 Ic wille die bede van di ontfaē
048 Die dit ane my sochte
049 God zende my dē hemelschē traen
050 Ende moete mine zinnē dwaen
051 Want hi mi diere cochte
052 Ende ict gheerne volbrochte



053 MArtin als die werelt began
054 Man te vʼheffene bouē man
055 Doe vʼstac mijn vrauwe Eere
056 den dorpere. ende den wijsen dan
057 Daer trauwe ende duecht was an
058 Dien liet zij zijn heere
059 Nu maken die heerē een ghespan
060 Ende gheuē der eeren eenē ban
061 Ende en willen niet dat soe keere
062 Secht my wanē dit venijn ran
063 Ende toecht my redene daer van
064 Want ic gheerne leere
065 Wiens scult dat dit weere



066 IAcob mi dijnct ouerwaer
067 Sint dat edelheit hadde vaer
068 Te pinene ōme die Eere
069 Ende zij trac die scalke naer
070 Die raden nu hier nu daer
071 Ende niet en scelden den heʼe
072 So es edelheit wordē zo zwaer
073 Dat zoe te clēmene heeft ōmaer
074 Ende danct zo lanc zo meere
075 Dits nu alder werelt claer
076 Ende den ghesindē openbaer
077 Dus es verbannen Eere
078 Ende wederstaen ten keere



079 MErket bi dʼ sonnē lecht
080 Dat aldʼ weerelt oghē berecht
081 By zijnre edelre natuere
082 Als dat zwerc daer ieghē vecht
083 En̄ die neuel met zier drecht
084 So en can zi te dier vren
085 Niet ghetoghē haer scone lecht
086 Dus verdonkert die scalke knecht
087 Die edele creaturen
088 Als hi hē daer ane hecht
089 En̄ haer edelheit verplecht
090 Dat zij laet ghedueren
091 By haer den scalkē sueren



092 Siden scalke droughē ouʼ een
093 Dat neen was ja en̄ ia neen
094 Ende hem dat wijsheit dochte
095 Ende edelheit daer ōme green
096 Want daer wasdom hute scheen
097 Wanen dat commen mochte
098 Zo worden edel herten so steen
099 Dat haer ontfaermt dij̄c ne gheen
100 Dan daer men ghelt vut cnochte
101 God gheue hē den langhen ween
102 Die te cnaghene gaf dit been



103 Den edelen ghedochte
104 Want hier moort an wrochte
105 Wat zal zeghel en̄ was
106 En̄ brieuē die ghewaghē das
107 Van dat deese heeren gheuen
108 En es el niet dan een ghedwas
109 Also lief hadt my een zas
110 Oft een vriese bescreuen
111 Trauwe es broocher dā een glas
112 Die wijlen so staerc was
113 Es nu te broken bleuen
114 Ic waene noyt herte en ghenas
115 Die scalke tsinen rade las
116 Hien moste int eynde sneuen:
117 Ende sulck sijns lants verdreuen



118 Martin du berechts mi wel
119 Hier bi zijn die heʼen fel
120 Ende wandel in de taele
121 In weeter wat toe segghen el
122 De scalke hout boesheit ouʼ spel
123 En̄ pijnt hoe hi die duecht uʼsmaele
124 Cayn slouch doot dē edel abel.



125 Dus souct de scalke sijns heʼen vel
126 Hoe hine mach treckē te daele
127 God die ons noch domen zel
128 Bidde ic dat hi den duuel
129 In den lesten maele
130 Metten scalken betaele
131 Martin nu berecht my dies
132 Regiert een god die noyt en wies
133 Alle die creaturen
134 Twi heeft dan die quade den kies
135 Ende die goede valt int verlies



136 Wie zal dit voor recht cueren
137 Mijn zin seght my als een ries
138 Hy die adaeme tlijf in blies
139 De meester der natueren
140 Heeft beuolen merc en̄ besies
141 Deser dijnc eist waer so ghies
142 Der blender auentuere
143 Die verkeert telker huere
144 Iacob seght bestu vʼdoort
145 Auēture es maer een woort
146 Van gheueinsder spraken



147 Bringhtu ongheloue voort
148 God ziet alle dijnc ende hoort
149 Wilstu den duuel maken
150 Wat heeft dijn hʼte dus vʼstoort
151 Datstu helts an tlegher boort
152 Die papen sullent smaken
153 So worstu vʼbrant en̄ vʼsmoort
154 Ic en gaue om dij̄ ziele niet een oert
155 Men mach met zulken zaken
156 Te gode niet gheraken



157 GOd en was noyt moede no mat
158 Int wout en es loef no blat
159 Buten zijnre hoeden
160 Al dat es in elke stat
161 Dat behoet hij ende besat
162 Met godliker goeden
163 Al ghehinghet hi danne dat
164 Dat die quade ghewinnet scat
165 En̄ men heet den vroeden
166 So hi hogher sit vpt rat
167 So hogher val zo zwarer plat
168 In der helscher gloeden
169 Onder der vianden roeden



170 DE rechte wech ter hellen waert
171 Ende die alder naeste vaert
172 Dat es gheluc in zonden
173 Als men gheen mesdoen en spaert
174 Ende men noch daer toe verswaert
175 De ziele met laste ghebondē
176 Ende al ghesciet dat mē begaert
177 Ende niet en rouke wie mesbaert
178 Nu noch te ghenen stonden
179 So comt die doot diet al vʼswaert
180 Onuʼsien wāt het es haer aert
181 Panden van den ponden
182 Die niemant en can ghegrondē



183 MArtin du hebs mi bekeert
184 Ende ghewijst en̄ gheleert
185 Van dat ic niet en wiste
186 Al zie ic meer den quadē gheheert
187 Mine herte en wort dies niet uʼseert
188 Noch oec in ghenē twiste
189 Al heeft hij meer dan hij verteert
190 Ende hi ghewint dat hij begheert
191 Met scalcheden ende met liste
192 Ghinder wert hij ghedestrueert
193 Ende ghebondē ende ghemeert
194 Zijne kinderen gaen te quiste
195 Ghelijc eenen miste.



196 MArtin waerstu niet zo wreet
197 Een dijnc dat ic niet en weet
198 Soude ic dij gheerne vraghen
199 Twij zijn die zondē gode zo leet
200 Dat hij den zondare es zo wreet
201 In wraken ende in plaeghē
202 Wāt gheen zōdare in zondē steet
203 Langher dan zijn lijf es breet
204 Twij torment hijne met slaghen
205 Euwelijke sonder versceet
206 Dit scijnt te pointe niet gheleet
207 Toordeel dorstics ghewaghen
208 Al wetens wij wien claghen



209 IAcob god die alle herten kent
210 Sent den zondare recht tormēt
211 Naer zijnre herten ghedochte
212 Omme dat hij wilde als een rent
213 Altoos leuen zonder hent
214 Op dat wesen mochte
215 Daerōme es hij ter hellē ghesent
216 Daer hij ewelijc es ghescent
217 Want zijn wille dat wrochte
218 Bezie dijn herte al omtrent
219 Dijnct dij deese redene blent
220 Die ic hier toe brochte
221 Neense diese wel besochte



222 MArtin du segghes wel en̄ waer
223 Dine redene die es claer
224 Ende licht oec te verstane
225 Alle ghepeys es openbaer
226 Door hem die tellet alle thaer
227 Ende wat die hemel heeft ane
228 Ja louerē gars dach ende jaer
229 Dropelē zant es hē niet zwaer
230 In tellene te bestane
231 Hij heeft ypocrisie ōmaer
232 Ende leit hē met wraken naer
233 Die met haer in haer bane
234 Pleghet omme te gane



235 Soete martin mē leset dat
236 Al gauic wech goed en̄ scat
237 Ende doechde groote coude
238 Waer ic in hooft zonden mat
239 En holpe my niet een blat
240 Spreect de niewe wet en̄ doude
241 Die ons dus nauwe makē dē pat
242 Te hemelwaert en̄ so glat
243 Ic wilde dat god zelue woude
244 Dat zij poorters waren ghesat
245 Ter hellen zij zouden tgat
246 So houden met ghewoude
247 Datter cume yement in zoude



248 Iacob menich prouft en̄ coort
249 Der heiligher scrifturē woort
250 Ende wanense ghegronden
251 Dan clappen zijt lekē liedē voort
252 Die gheerne niewe dij̄ghē hoort
253 Wat zij hebben vondē
254 Selue verstaen zijs niet een woort
255 Dits meerder mesdaet dan moort
256 Dat zij gods woort dus wonden
257 Hier nayen zijt daer eist ghescoort
258 Hier breect een naghel daer een boort



259 Waphe van dien honden
260 Nu ende tallen stonden
261 WAnē zij die woordē zaen
262 Daer die wortelē ane staen
263 Gheplant in hemelrijke
264 Vele zij iaeghen lettel zij vaen
265 Dus wanē zij te gader slaen
266 Ghelijc ende onghelijke
267 Hier af latic mijn vraghē staen
268 Want het dijnct my best ghedaen
269 Ø
270 Danne ic viele in dōme waen



271 Beter eist dat hij vliet die naen
272 Dan hij te campe strijke
273 Jeghen den kamp eerlijke
274 Of god ten ionxtē daghe zal
275 Ghepeis en̄ woort berechtē al
276 Daer wij ye in mesdaden
277 Twij zoude hij als een ōweert bal
278 Weldaet werpen int helsche dal
279 So waere hij sonder ghenaden
280 Neen het en es niet zo smal
281 Van weldaden dat ghetal



282 En werd van grade te graden
283 Van gode gheloont die noyt hal
284 Wat men wel dede of stal
285 Gherechtichede zoude scaden
286 En hoorde god niet de baden
287 HEt segghet dat gheloue mijn
288 God moet in hem zeluē zijn
289 Hij en mach el niewer weesen
290 God es gherechtich ende fijn
291 Ende ghenadich dats aenschijn
292 Het es al een van deesen



293 Die van dē watre maecte wijn
294 En es sijns selfs niet eyghin
295 Wat zij die zotten leesen
296 Jacob hout dat tgheloue dijn
297 Hets menich onbesceidē zwijn
298 Te priesterscepe ghereesen
299 Die niemende can ghenesen
300 MArtin dijn andwoorde es goed
301 Ic bem dies zeker ende vroet
302 Weldaet wert niet vergheten
303 Laet hem begaen diet gheldē moet



304 Ende diet al bi redene doet
305 Niet en willics weeten
306 Hij es diet al merct en̄ behoet
307 Alse die hinne haer kiekine broet
308 Heeft hijt al beseten
309 Hij gheeft ons ziele lijf en̄ bloet
310 En̄ wacht ons voor die helsche gloet
311 Dat wi niet en wordē verbeten
312 Ten ionxsten noch doereten
313 Martin menich maect plemēt
314 Ende segghet dat die mīne es blēt



315 Doch eist een woort ghemene
316 Omme dat ic bē een onwijs rent
317 Maect my deese woort bekent
318 Want en es wijsheit niet clene
319 Es dat waer zo es mīne torment
320 Die haer volgde ware ghescent
321 Ende ontheert al reene
322 Nu seit elc wise al omtrent
323 Dat mīne dat zoete instrumēt
324 Jhesum van nazarene
325 Brochte in desen weene.



326 IAcob dijne vraghe es zwaer
327 Doch prouftment bi redene claer
328 Drie derhande minne.
329 Deerste es caritate dats waer
330 Die es zonder pine ende vaer
331 Ende daer woent god jnne
332 Dander trect de weerelt naer
333 Om eere om goet staet al haer gaer
334 Ende dat es de bastardinne
335 De derde heeschet bloyende iaer
336 Als by naturen elc souct zijn paer
337 Maer doch zijn zij dinne
338 Die deser volghen met zinne



339 Deerste minne es zo groet
340 Dat al dat god ye gheboet
341 Volprijsde niet haer weerde
342 Ja ne tracse niet themelsche broot
343 Hier neder in der maechdē scoet
344 Onder der jueden zweerde
345 Minne es god dit merct al bloet
346 Wie brochte anders in der noot
347 Hem diet al verweerde
348 Dan hi hēzeluē daer ī besloet
349 Ende doer minne zij̄ bloet root
350 Storte hier vp de eerde
351 Ende in mīnen openbeerde



352 Wient dat zulke mīne es cont
353 Als caritate. hi is ghesont
354 Men machen niet verblenden
355 Al laghe hi in der hellen gront
356 Waere hi daer mede ghewont
357 Hi en waere niet in allenden
358 Maer god en wilse den rijkē vont
359 Ghenen zondaere ghenen hont
360 Nemmermeer toezenden
361 Die edele gaue dat diere pont
362 Smaect allene der vrienden mont
363 Men mach hier tlijf doen henden
364 Maer niet de ziele schenden



365 DAnder mīne es onbehoet
366 Wāt zoe staet na deersce goet
367 Ofte ōme der weerelt eere
368 Dit es die mīne die dickent doet
369 Trudderscap werden verwoet
370 Ende oec den woukereere
371 Want die rudder niet en gheuroet
372 Hi en vʼslijt vleesch ende bloet
373 Omme dat zijn prijs meere
374 Dander al waere ghelt de vloet
375 En̄ het hē vloyde in de moet
376 Hem zoude noch also zeere
377 Dorsten alst dede eere.



378 Deese mīne heeft ondersceet
379 Van hem die na die eere steet
380 Ende pinen ōme die scatte
381 Wiltu eere hebben wes bereet
382 Te latene dat gode es leet
383 Pine di te doene datte
384 Dat hem lief es en̄ hij heet
385 Wes vrome en̄ om die dueghet zweet
386 Dat men di niet en matte
387 Onder der ydeler glorien cleet
388 Daer de menighe met ōme gheet
389 Want haere tonghen platte
390 Smelten alse sneclatten.



391 Sere te mīnene es een dijnc
392 Daer noyt mā met ōme ghinc
393 Hine was van reinen aerde
394 Bestu oudt of ionghelinc
395 Doet altoos wel ende dwijnc
396 Dijnre herten houaerde
397 Prijs die in lodders tonghē hinc
398 En was noyt een oeghewijnc
399 Onder die goede waerde
400 Onwerden lof vlie en̄ ontsprijnc
401 Die menighē vaet en̄ wilē vinc
402 Die dat woort begaerde
403 Ende dat weldoen spaerde



404 Goed te hebbene en̄ scat
405 Ende met eerē te nuttene dat
406 Dat es een salich leuen
407 Maer goets minne maect. eē gat
408 Dat nemmermeer mach wʼden zat
409 Al wilde ment haer al gheuen
410 Minne van goede es ghehadt
411 Voor gode in de hoghe stat
412 Daer die inghelen beuen
413 Dese scuwen der eeren pat
414 Want zij moetē int helsche gat
415 Salomon heuet bescreuen
416 En es niet arghers bleuen



417 De derde mīne heeft den tijt
418 Als die nature elc ontbijt
419 Der bloyender iaren
420 Dat es die edelste delijt
421 Als haer scamelheit besnijt
422 Ende men trauwe heuet mare
423 Die men vint ter weerelt wijt
424 Want soe taller stont verblijt
425 Oft al hare waere
426 Haer hope nēmermeer te glijt
427 Die aldus zijn lijf verslijt



428 Maect zine zinnē clare
429 En̄ hi en es gheen futselare
430 Minne es also mē bescreuē vint
431 Cracht die twe hertē tsamē bint
432 In enen reynen wane
433 Dat die minne hetet blint
434 Comt dat menich es zo kint
435 Dat hij hem laet verspanen
436 Zij en connē minnē niet een twint
437 Die wandel zijn als die wint
438 Sij rollen buter banen



439 Ic wane men also vele vint
440 Minnaers in trauwē ghehint
441 Als men doet zwarter zwanen
442 Dus laet haer mīne af plamē
443 MArtin du heues mi berecht
444 Het seght heʼe ende knecht
445 Vrauwen ende ioncfrauwen
446 In sanghe ende in rime slecht
447 Dat zij van mīnē zijn vʼplecht
448 En̄ men canse niet ghescouwen
449 My dijnct dat al de werelt vecht



450 Jeghen der reyner minnē plecht
451 Ende volghen der ontrouwē
452 Menich seit nu ende echt
453 Mijn zin es an v ghehecht
454 So zeere ic wane bedouwen
455 Achter maken zij de mouwē.
456 Iacob du hebs my gheuraecht
457 Ic andwoort en̄ verdraecht
458 Nu wille ic martin vraeghen
459 Waenstu dats my wel behaecht
460 Dattu my dus hebs gheiaecht



461 Neent wiste icx wien claeghen
462 Martin vrient wat helpt gheclaecht
463 Vraecht wattu wils ic waecht
464 Ic wilt al verdraeghen
465 God helpe my want hij vʼmaecht
466 Dat mijn zin zo werde gheuaecht
467 Dat hi dij moete behaeghen
468 Ic wille dandwoorde waeghen.
469 IAcob nu berecht my
470 Of dat volc al cōmē zi
471 Van den eersten adaeme.



472 Twi es deen edel dander vry
473 De derde eyghin man daer by
474 Wane quamen dese name
475 Twi seit men dē dorꝑ spi
476 Ganc wech god onneere di
477 Du best der weerelt scame
478 Die edel heuet al tghecri
479 Men seit willecōme ghi
480 Dit doet dat ic my vʼgrame
481 Want het dijnct mi ontame



482 MArtin menich dinc es bedect dinc met een verwijzingsteken aan de kant bijgevoegd
483 Ende dijnct hē groot dʼ hi vp mect
484 Maer du sprekes wel verre
485 Al heeft een persemier gheplect
486 Ende den lieden thare ontrect
487 Hij wille zonder merre
488 Onder die edele zijn ghetrect
489 Al waʼe hij dusentuout beulect
490 Tghelt claertene van der terre
491 Dit dijnc alzo de lieden wect
492 Dat menich tsine te wīnene trect
493 Ende maecter gode om erre
494 Ende de ziele in werre
495 Svlc waent dat volc eyghin
496 Commē es vā dē quadē cayn
497 Die vermoorde abelle
498 Ende dien god vʼdoemt hiet zijn
499 Dit es al lueghene martijn
500 By redene die ic telle
501 Want al dat gheslachte zijn
502 Scriuet ons de bible fijn
503 Verdranc die diluuie felle
504 Maer dat dorꝑlic venijn
505 Dat cayn drouch es noch anschijn
506 An so mighen die ic spelle
507 Van herten sijn gheselle.



508 Svlc waent dat vādē quadē chā
509 Daer noe zijn vader vp was grā
510 Dat hij en niet en decte
511 Dat deyghin volc van hē quā
512 Wāt hem zijns vaders vlouc mesquā
513 Hij doelde die hier vp mecte
514 Al vint men dat die gaue ram
515 Dickent wint dongaue lam
516 Dit es der ruder lieder secte
517 Van den goeden abraham
518 Quā edel volc als ic vernam
519 Dat oyt ter eeren trecte
520 Ende hem noyt en beulecte



521 Martin de duutsche loy vʼtelt
522 Dat vā ongherechtigher ghewelt
523 Eyghendom es coemen
524 Als een pᶦnche wijch wā vp tvelt
525 Tvolc dat men daer te liue helt
526 Dede men doe verdomen
527 Ende vercopen ōme ghelt
528 Dit es tvolc dat mē eyghē scelt
529 Ende men scalc hoort noemen
530 Nature gaet haeren rechtē telt
531 Maer auenture wast en̄ smelt
532 Menighē te vroemen
533 Ende toneeren hē zoemen



534 God ghehinghet ōme die mesdaet
535 Dat een gheslachte tondergaet
536 Ende een ander rijset
537 Wie mach weten sinen raet
538 Hij weet wie hē mint of haet
539 Die al de weerelt spijset
540 Die meest te zinē dienste staet
541 Men ziet dat zijn oer en̄ zij̄ zaet
542 Meest in die eere rijset
543 Maer als dat volc wert so quaet
544 Dat het die wet gods vʼsmaet
545 Wordet te valle ghewijset
546 Ende vā niement gheprijset



547 Minen rouct wien drouch of wan
548 Vp datter duecht en̄ eere leit an
549 Ende reyne es van zeden
550 Huut wat lande dat hi ran
551 Die es dien god der eeren jan
552 Van gherechter edelheden
553 Al vercochtmen al zulken man
554 Niement es diene gherouē can
555 Sijnre duechtdachticheden
556 My dijnct dat edelheit began
557 Vut reyner herten dan
558 Met duechden wel besneden
559 En̄ beghint noch heden.



560 MArtin of du clemmē wout
561 Ter edelheit drie pointē hout
562 Die ic di nu zal leere
563 Weest neerachtich en̄ mint niet tgout
564 En̄ weest eerachtich menichfout
565 Deese twe zijn al vul eeren
566 Weest warachtich ende stout
567 Deese drie pointen wel hout
568 En̄ nemet niet voor sceeren
569 Niement en es dan ionc noch out
570 Dien du serf dijnken zout
571 Danne die weldaet deeren
572 En̄ duecht tonduechdē keeren



573 IAcob ic hebbe wel verstaen
574 Vut dinē monde woordē gaen
575 Vul gherechter waerheden
576 Al spreect in sinē bouc alaen
577 Dat edelheit quā zonder waen
578 Van ouer ouder rijcheden
579 Zulke edelheit mach mē of dwaen
580 Wort men aerme so eist ghedaen
581 Men valt in doude steeden
582 Reyne edelheit es een traen
583 Die dorper herte niet cā ontfaen



585 Maer god vut zijnre milthedē
584 Die gheefse dor smenschē beede
586 IAcob ic hore an dijn woort
587 Dat alle mēschelijc gheboort
588 An adaeme eerst begonde
589 Hoe es dit maechscap dus vʼstoort
591 Dits iammer ende zonde
590 Dat deene dandre dus vʼmoort
592 Nijt es weder ende voort
593 Meest vpt land en̄ in de poort
594 Tvolc es worden honden



596 Te vraghene bem ic becoort
595 Seght my als diet gheerne hoort
597 Ende gheerne onderuonde
598 Van beghinne ten gronde
599 MArtin houerde en̄ nijt
600 Ende die alder eerste strijt
601 Begonste in hemelrijke
602 Als lucifer tot zijnre ontijt
603 In den hemelschen delijt
604 Wilde zijn gods ghelijke
605 Daer viel hi int helsche bijt



606 Daer hi nēmermeer vʼslijt
607 Maer bliuet ewelijke
608 Nu sent hi duer de weerelt wijt
609 Zijn venijn ende zijn vlijt
610 Ende wille dat het blike
611 Alst doet iammerlijke.
612 TWe worden in die weerelt zijn
613 Dats allene mij̄ ende dijn
614 Mochte men die verdriuen
615 Pays ende vrede bleue fijn
616 Het ware al vry niement eyghin



617 Mannen metten wiuen
618 Het ware ghemiene tarwe en̄ wijn
619 Ouer die zee noch vp den rijn
620 Soude men niement ontliuen
621 Nu beneemt dit martijn
622 Van ghiericheden dat venijn
623 Ende doet al achter bliuen
624 Ende ander loy bescriuen.
625 GOg diet al by redene doet
626 Gaf dit wandel eertsche goet
627 Den menschen al ghemeene



628 Om dat zij dʼmede soude zij̄ gheuoet
629 Ende ghecleet ende ghescoet
630 Ende soude leuen reene
631 Nu es ghiericheit zo vʼwoet
632 Dat elc nu set zijnen voet
633 Omme al te hebbene alleene
634 Hier ōme sturtmen smēschē bloet
635 Hier ōme stichtmen metter spoet
636 Burghen en̄ hoghe steene
637 Den menighen te weene



638 IAcob ic hebbe wel verstaen
639 Dat waer es sonder waen
640 Dattu hebs mi ontbonden
641 Goets es ghenouch lietment gaen
642 Int ghemeene ende hem ontfaen
643 Die aerme worden vonden
644 So viele alle orloghe zaen
645 Ende mē mochte de ziele dwaen
646 Ende claren van sonden
647 Miltheit heeft haer macht ghedaen
648 Vrecheit leert de weerelt vlaen
649 Dit prouuē ende orconden
650 De minnaers vā den ponden



651 IAcob maect my een dijnc cont
652 Als de mensche wert ghewont
653 Met noyaeler minne
654 Doet dat dʼ oghen wandel vont
655 Ofte cōmet vut dʼ hertē gront
656 Dit euel ten beghinne
657 Ic liet my costen wel een pont
658 Dat icx vroet ware te deser stont
659 Maect d doorstreept my dies te binne
660 Mine herte bliues onghesont
661 My en besceede daer af dijn mont
662 Wiens wijsheit niet es dinne



663 Na dat ic redene kinne
664 MArtin du best een vry druut
665 Du spreecs als een vriese ruut
666 Die noch noyt en minde
667 Alderhande edel fruut
668 Cōmet van der minnē vut
669 Dat noyt dorper bekinde
670 Hem en helpt gheen andʼ cruut
671 Die stille mint oft ouer luut
672 Dan hem deuel toe sinde
673 Der herten en̄ der oeghen virtuut
674 Willic dat hier by zij̄ beduut
675 Prouft hoe ic dit ontbinde
676 Ende die redene beuinde



677 Een zwaer oerloghe en̄ .j. strijt
678 Ende daer toe een ewich nijt
679 Es tusschē dʼ herten en̄ den oeghen
680 Therte den oeghen verwijt
681 Du zijs die my niet en vermijt
682 By di bem ic doruloghen
683 Du best opene ende wijt
684 Elker zonden die voor di lijt
685 Du heetse vrient maer tes gheloghē
686 Sluut dijn duere tenigher tijt
687 Daer so menich dief voren lijt
688 By di bem ic bedroghen
689 Dies claghe ic ouer doghen



690 Waphene vriendelic viant
691 Dor di doghe ic menighē brāt
692 Ende oec menich coude
693 Waphene dat die nature vant
694 Waere di vʼboden huus en̄ lant
695 Ende des menschen houde
696 So ne ghebonde my gheen bant
697 Lichter waren dan een zant
698 Alle mine scoude
699 Men stake bet vte metter hant
700 Ende vʼsmoorde sulken pant
701 Onder donreyne moude
702 Vp dat nature woude



703 Therte zwech en̄ de e ertussen geschreven oeghe sprac
704 My dijnct dat di zins ghebrac
705 Vrauwe coninghinne
706 Dat ghi my tiet v onghemac
707 Wāt van my noyt tuwaert lac
708 Een stof al quaemt my jnne
709 Als men my somtijts vute stac
710 Wat dochte daer na smenschen sac
711 Sijne weluaert die was dinne
712 Sonder noot maecti ghecrac
713 Ende worpt vp my uwen hac
714 Want ic v vrauwe kinne
715 Ouer mine goddinne



716 MErket vrauwe en̄ besiet
717 Dat ghi ouer my ghebiet
718 Als ouer alle uwe leede
719 Men conste v ghescaden niet
720 Waert zo dat ghi van v tijt doorstreept stiet
721 Alle dorperhede
722 Maer als ghi by mi bespiet
723 Dinghen die ghi aan v tiet
724 Mostics volghen meede
725 Ghi zijt als dat cranke riet
726 Dat metten winde volcht en̄ vliet
727 Huwe onghestadichede
728 Maect ons den onvrede



729 DIt orloghe heuet gheuelt
730 Als men haer dē twist uʼtelt
731 Vrauwe redene bi besceede
732 Bede gader zijze stelt
733 Elken deelt zij daer zijn ghelt
734 Maer euenghelijc niet beede
735 Barsculdich zij dat herte stelt
736 Als die sij ouer voghet helt
737 Ende vrauwe by haeren eede
738 Met des gheuals ghewelt
739 Dat bi ziene therte dwelt



740 Tiecht zij der oeghen gheleede
741 Dus deelt soe die weede
742 MArtin hier bi muechdi sien
743 Weder die oeghē therte thien
744 Zo therte die oeghen
745 Wanneer therte wille vlien
746 So scadet niet dat de oeghē spien
747 Daer en zij ghedoeghen
748 Maer het es der herten plien
749 Alst duer die oeghē siet desē of dien
750 Daert hem toe wille toeghen



751 Zo moet al zinen wille gheschien
752 De oghe moet lyen en̄ ghien
753 Daer duere quam gheuloghen
754 Minne int vertoeghen
755 IAcob dijne redene es claer
756 Al dijnct zoe den ghenē zwaer
757 Die lettel gheuroeden
758 Ic weet wel zeker ouer waer
759 Datter zielen waʼe gheen vaer
760 Die hem wilde hoeden
761 Wilde therte maken ōmaer



762 Dat hem de oeghen zonde naer
763 Ten dorste hem niet vermoedē
764 Dat het zoude beuen daer
765 Daer minne niet en hent haer iaer
766 En̄ daer god zal wisen ten gloeden
767 Die hier tot zonden spoeden
768 BErecht my iacob oftu wout
769 Weder es zekerst int behout
770 Rijcheit zo aermoede
771 Eist clerc leec ionc oft oudt
772 Al dijnket my wesen gadʼ gout



773 Ende staet al na den goede
774 Aermoede prise ic menichfout
775 Want zoe es zekerst int behout
776 Voor rouers zonder hoede
777 Doch minnē zij voor watʼ smout
778 Ende scuwē hongher en̄ cout
779 Eist zo ic my vermoede
780 Zo dolen dese vroede.
781 MArtin ic mete vul dij̄ vat
782 Vp den stoel daer moyses zat
783 Sitten die gheleerde



784 Dat zij wijsen doet al dat
785 Zij wijsen di den rechtē pat
786 Wel hē dier hē toe keerde
788 Sij heeten vastē zij zij̄ zat
787 In weldoene zijn zij seere lat
789 En volght niet zulke heerde
791 Haer handt es altoos zōdʼ gat
790 Si en mīnē niet voor dē scat
792 Noyt was volc bouē d'eerde
793 Dat meer scats begheerde.



794 DE meeste menichte es dus ghedaē
795 Doch zo vintmer sonder waen
796 Al zij̄ zij selsiene
797 Die den eertschen goede ontgaen
798 Ende aermoede ontfaen
799 By helighen engiene
800 Si laten hē bleuwē en̄ slaen
801 Tormenteren ende vaen
802 Omme die helle tontvliene
803 Hier inne waert zekerst vulstaen
804 Want die hē in dit doopsel dwaen
805 Zijn sculdich gode te siene
806 En̄ hem niet te messciene



807 De godssone toechde zelue dat
808 Die euē gheweldich zit en̄ zat
809 Den vader in zijn rijke
810 Hij beette in dese aerme stat
811 In der reyner maechden vat
812 Harde oetmoedelijke
813 Daer hy cume ye was zat
814 Ende leet menich quaet ghewat
815 Dan zijnen onghelijke
816 Reyne aermoede es .j. pat
817 Die doer den hemel maect .j. gat
818 Want zij niet en zal bezwike
819 Die haer met herten wijke



820 WAenstu martin weeldich en̄ vet
821 Ende ghecleet zo lanc zo bet
822 Vaeren int ewich leuen
823 En̄ ih'c hinc int bloet besmet
824 Zij̄ rechter zijde was ghesplet
825 En̄ was an thout verheuen
826 Of dat hooft van onser wet
827 Met scerpen doornē was beset
828 Alzoot noch es bescreuen
829 Eist dattu zijn wils zijn let
830 Magherlijke drijnc ende et
831 Leere weelde begheuen
832 Of du zuls zwaerlijc sneuē



833 Niet en segghe ic dat rijcheit zent
834 De ziele in dat ewich tormēt
835 Vp dat menze nutte by rechte
836 Maer zekerst eist vlien dat serpent
837 Dan wandelen al daer omtrent
838 Datti niet en beuechte
839 Want rijcheit maect menighē zo blent
840 Dat hi gode niet en kent
841 Daer scheet men vā den lechte
842 Ende wort van leuene een rent
843 Dus valtmen int conuent
844 Daer de viant in hechte
845 Brijnct alle zine knechte



846 Iacob du seghs wel en̄ waer
847 De wech es nauwe en̄ zwaer
848 Ende zeere onghetreden
849 Met aermoede te clēmene daer
850 Daermen leuet zonder vaer
851 In eweliken vreden
852 Maertin zo trect die aerme naer
853 Deelt hem stille ende openbaer
854 Van dijnre weeldicheden
855 Eere die kerke ende den outaer
856 Het wert ten jonxsten daghe claer
857 Daer di god zal besteden
858 Met zijnen lieuen leden



859 DE wech es nauwe en̄ hoech
860 Daer ihʼs bi ten hemel vloech
861 Dats s ertussen geschreven passie ende aermoede
862 Oftu meer hebs dan di doech
863 Om die gods hulde poech
864 Deele van dinen goede
865 Dine fiere herte boech
866 Den aermen ende toech
867 Ontfaermicheit vā moede
868 God selue die noyt en loech
869 En̄ den mildē nye en bedroech
870 Sette di in sijnre hoede
871 Buten der vianden roede



872 Iacob de werelt maect ghescal
873 En̄ tyent bi na dē vrauwē al
874 Dat wij in sonden sneuen
875 Want eua viel den eersten val
876 Daer wij ōme int helsche dal
877 Noch alle zijn verdreuen
878 Ja en̄ segghē zij groot en̄ smal
879 Dat zoe adame therte stal
880 Die hem hier liet vergheuē
881 Seght my wi en ment tyen zal
882 Dit vernoy groot ende smal
883 Daeromme moeten beuen
884 Als henden zal dit leuen.



885 MArtin hi en es niet harde vroet
886 Die yemēde tiet dat hy mesdoet
887 Kent hy vrome of scade
888 Ic sie die zee ic sie de vloet
889 Ende zetter willins in dē voet
890 By enen dommen rade
891 Wien mach icx draghē euelmoet
892 Of my de stroom metter spoet
893 Draghet in die ghewade
894 Oft ic quaet kenne en̄ goet
895 Ende ic my zeluē wensche vʼwoet



896 Men zalt claghen spade
897 Dat ic my verlade.
898 Sulke tyent dē vrauwē vpsien
899 Dat zij hem therte onthien
900 Als die steen de naelde
901 Hy dijnct my mesdoen in dien
902 Wilde hy der waerheit ghien
903 Wie dat daer toe taelde
904 Wat moghens vrouwē dat mānē plyen
905 So nauwe vp haer scoenheit zien
906 Wie waest dieser toe haelde



907 Wilde de claghere te tijde vlien
908 So en mochte hem niet messchien
909 Ende hi den zin verstaelde
910 Eer hem therte daelde.
911 Vrauwen zijn by naturē goet
912 Si slachten dē wine en̄ der gloet
913 Die dese weerelt verbliden
914 Die te vele wijns in doet
915 En̄ te na den viere zet den voet
916 Hi ne cant ghelijden
917 Waere mannē alzo behoet



918 Dat zij oeghen zin en̄ moet
919 Wel conste besniden
920 So ware vrauwe mīne spoet
921 Nu werden zij vā mīnē vʼwoet
922 Diere dommelijke toe tijden
923 Dit doet vrauwen benijden
924 DAt men lettel trauwē kint
925 An vrauwē dat en claeghic twint
926 By eenre manieren
927 Want wat men zo vele vint
928 Wert onweert en̄ onghemint



929 Ende men copet ondiere
930 Mannē zijn loser dā de wijnt
931 Haer scoone claghē vrouwē uʼblint
932 Want zij zijn goedertiere
933 Groter zondē hij hem bewint
934 Die valsche woorde vrauwē toesint
935 God die moetse schiere
936 Bringhen ten vagheuiere
937 WAt mochte eua dat adam
938 Om haerē wille dē appel nam
939 Dat wi noch alle besteruen



940 Ic waene ons voordeel daer af quā
941 Daer ōme wert man themelschē lam
942 Tot onser aller bederuen
943 Hij versoende dē vader gram
944 Ende wijsde ons daer vā daē hi cam
945 Al tot der hogher eruen
946 Vremder dijnc noyt man vʼnam
947 Dan dat die maecht gode maecte zo tam
948 Dat hij hem eeneweruen
949 Doer ons liet bederuen



950 WAt maken quade tonghē ghescal
951 Vrauwen dadent wel na al
952 Dat dit wonder ghesaede
953 Al dat es of wesen zal
954 Ende oyt was sonder ghetal
955 Beede jnghele ende liede
956 Ghebenedien groot en̄ smal
957 Marien die ghenas den val
958 Van menscheliken diede
959 Zij was die roofde ende stal
960 De zielen int helsche dal
961 Die lucifer beghiede
962 Ouer zijne mesnyede



963 IAcob du zijs de vrouwē hout
964 Ende gheues dē mānē al de scout
965 Ic waene ict best ghedoeghe
966 Ic vergheeft al onghedout
967 Allen vrauwen jonc en̄ out
968 Om die vrauwe hoeghe
969 Daer ons af quā ons behout
970 Ghedanct zij zoe dusentvout
971 Dat zijne vphilt met zoeghe
972 Die ons benam dat helsche cout
973 In haer bē ic te hendene bout
974 Onse dyaloghe
975 Ic en vraghe niet meer noch toeghe



Explicit liber primꝰ
Incipit liber secundꝰ
001 MArtin slaepstu slaept dij̄ zin
002 Sprec hebstu gheē sprekē jn
003 Du dijncs my verdoren
004 Du ne achtes meer no min
005 Dan om weelde ende ghewin
006 Wiltstu di dus versmoren
007 Al waert al dijn dat comt in zwin
008 Goud zeluer stael yser tyn
009 So bleefstu verlooren
010 Daetstu ter dueghet gheen ghewin
011 Heft vp dijn hoeft en̄ dijnen kyn
012 Tontide waerstu ghebooren
013 Hebstu dichten verzworen.



014 IAcob du woens in dē dam
015 En̄ ic tutrech dies bē ic grā
016 Dat wi dus zijn versceeden
017 Weet di wat my meest mesquam
018 Dat ic noyt bate en vernam
019 An tdichten van ons beeden
020 Zo es my die zin wordē zo lam
021 Dat icker node weder an cam
022 Dit doet my verleeden
023 Du wets my als een stotel ram
024 Bestu wilt du worts noch tam
025 Leere dine woordē cleden
026 Soetelike ende ghereden



027 MArtin vriend heb ic messeit
028 Te beterene bē icx bereit
029 Jc wils al vp di bliuen
030 Maer vʼstant my en̄ ontbeit
031 Eene dijnc die my vp therte leit
032 Wille ic di bescriuen
033 Daer haer die weerelt mede meyt
034 En dade dat lief waere leyt
035 Ende dat es minne vā wiuen
036 Al dat es in die weerelt breit
037 Steden borghen bosschen preit
038 Soude minne verdriuen
039 Wilde mense ontliuen



040 IAcob dit was oyt dij̄ doen
041 Van vrouwen dij̄ sermoen
042 Beghinnen ofte henden
043 Waerstu een dorꝑ du spraecs vā coen
044 Nu es dijn herte dies ontfloen
045 Doch wille icx my ghenenden
046 Ende steken af minē caproen
047 Ende horen wat di hier toe spoen
048 Dattu den onbekenden
049 Martine niet en laets gheroen
050 Al hadde ic an twe yserin scoen
051 Jc en mochte di niet ontwenden
052 Nu vraech ic salt ontbenden



053 MArtin du zuls my vʼstaen
054 Eene vrauwe wel ghedaen
055 Heeft my gheuaen met minnē
056 Al dat gode es onderdaen
057 Liet ic om haeren wille gaen
058 Mochte icse ghewinnen
059 Nochtan weet ic wel zondʼ waen
060 Dat zij my niet en acht een spaen
061 Mijn herte dat doet my bekinnē
062 Al souder de weerelt ōme vʼgaen
063 Dat zij my niet en zoude ontfaen



064 Jn haer herte binnen
065 Hier toe en es gheē vʼwinnē
066 Eene ander vrauwe es die my mint
067 Bouē alle die zij leuende kint
068 Met ghestadigher trauwen
069 Die en mīne ic niet een twint
070 Zij es de scoonste die men vint
071 Ende speghel van allē vrauwen
072 Nu es mijn herte zo hart een vlint
073 Dat het daer toe hem yet verbint
074 Dat haer wille scauwen



075 Hoe lief vpsien zij my toesint
076 Het dijnct mijnre hertē zij̄ een wint
077 Zij liet haer eer an sticken hauwē
078 Eer zijer om quame in rauwen
079 MArtin nu hore en̄ vʼstant
080 De twe zijn in een vʼbant
081 Dat costen moet der eenre leuen
082 Nu hebbic de macht in mine hant
083 Welker ic wille breke ic den bant
084 Ende macht haer al vergheuen
085 Emmer moet de eene ghenietē dē pant



086 Den hartsten die god ye gheuant
087 Hier toe zijn zij verdreuen
088 En liecht my niet als een truant
089 Maer seght my an welken cant
090 Dijne herte es bleuen
091 Ende welke du liets leuen
092 IAcob dit en es gheēs vraghēs wert
093 Die de waerheit niet en spaert
094 Heeft dit zaen ontbonden
095 Het es emmer der herten aert
096 Dat zoe daerwaert tiet en̄ vaert



097 Daenen haer quam̄ de wonden
098 Al sout al varen hinderuaert
099 Wat dat weluaerens begaert
100 Nu ende tallen stonden
101 Jc verleeste die my therte bezwaert
102 Soudic haer latē smakē tzwaert
103 Dat waere onderuonden
104 Meerder mort dan zonden
105 TOnghe liecht maer therte niet
106 Want soe wat therte ghebiet
107 Wiltmen emmer vulbringhen



108 Wat was narchisus ghesciet
109 Die zijne vorme spieghelt en̄ ziet
110 Jnt water sonder minghen
111 Hant en̄ mont hi daerwaert biet
112 Hij bidt en̄ claghet zij̄ vʼdriet
113 Nature en wils niet ghehinghē
114 Dat hem can ghehelpen yet
115 Als hi wel in hemseluen siet
116 Nochtan const hi hē niet bedwīghē
117 Hi en staerf bi deesen dijnghē



118 MEdea toecht ons selue dat
119 Die roofde en̄ stal haers vaders scat
120 Ende vermoorde haeren broeder
121 Om jazone dies haer cumebat
122 Soe liet coninc rijke ende scat
123 Vader zuster ende moeder
124 Nochtan daer zij alleene zat
125 Wijsde haer redene dē rechtē pat
126 Al volgde zij den loeder
127 Maer therte was haer zo mat
128 Daer mīne in hadde ghemaect .j. gat
129 Wille hilt den roeder
130 Al was redene vroeder



131 Exempel vindic sondʼ ghetal
132 Die met my zoudē lyen al
133 Dat ic haer tleuen gaue
134 Die mi therte roofde en̄ stal
135 Jacop en maect ons gheē ghescal
136 Hier met en scede icx niet aue
137 Al tvolc dat woent zondʼ ghetal
138 Bede vp berch en̄ int dal
139 Eist coninc ofte graue
140 Dijn prouuē wert hier ieghē smal
141 En zal el niet zij̄ dan een bal
142 Gheuult met soghten caue
143 Alzo helpe my sente baue.



144 MArtin du best .j. stout sergant
145 Dats een vast cnoop en̄ .j. bant
146 Die niement mach ontbinden
147 Den cnoop die alexander bant
148 Ontknochte zij̄ zweert niet zij̄ hant
149 Als hijs hes wilde bewinden
150 Laet my ghenakē an uwen cant
151 Ghi zult v vroescap al te hant
152 Tellen metten kinde
153 Alzo vele als diden mach .j. sant
154 Jeghen casselberch in vlaendʼlant
155 Sal dieden nu v vinden
156 Al waendi my verblinden



157 GHi wilt sterkē uwe woort
158 Die ghi hier nu brīghꝫ voort
159 Met truffen ende poetrien
160 Oft medea dede moort
161 En̄ hem narchisus vʼsmoort
162 Dits minne van sottien
163 Dit woort mīne en̄ dattʼ toe hoort
164 En was met zondē nie begoort
165 Noch met raboudien
166 Wien dat reine mīne becoort
167 Hine mach niet zijn vʼdoort
168 Dit zullen met my lyen
169 De meesters van clergyen



170 LEest doude en̄ tniewe testamēt
171 Ende besiet al omtrent
172 Alle die helighe liede
173 Wie was van mīnē ye ghescent
174 Wien maecte oyt de mīne blent
175 Die ane gode ghiede
176 Si minden vrauwē wel bekent
177 Scone ende wijs vp sulc cōnent
178 Dat hem god hoyr beriede
179 Al doechder ōme zulc torment
180 Sulc al mīne der joghꝫ toesent
181 Wien wast datter af messciede
182 Ghelijc heidenen diede



183 Abraham was vrau Sarē man
184 Als zijne amye vʼheffen beghan
185 Haer bouen haerer vrauwen
186 Daer en was gheen houden an
187 Hij zantse wech verre van dan
188 Dat dede zijn herte vul trauwē
189 Gheen wijf noch man en can
190 Minnen zonder redene dan
191 Dat mach men wel bescauwen
192 Sulke minnaars verdienē ban
193 Die metter mesdaet makē ghespan
194 Dat es minne vul rauwen
195 Die minnaars willic blauwen



196 OF ic dan zette minē zin
197 Daer ic en mach meer no min
198 Ane winnen dan scade
199 Ende my een eene andre zo heeft in
200 Dat zij haer zeluē ende al ghewin
201 Mi ian vrouch en̄ spade
202 Mi dijnke dat ic meer sculdich bin
203 Haer die mi coes int beghin
204 D in E veranderd Ende an my blijft ghestaede
205 Dan haer die fierlic haren kin
206 Te mywaert draecht en̄ haer ghespin
207 Van minnē elder draghꝫ te zade
208 En̄ dier ic niet om bade.



209 IAcob of ghi niet en acht
210 Exemple die ic voort hebbe bracht
211 Jc wille ter bibelen keeren
212 De mīne hadde vp adaeme macht
213 Soe verwan met herte cracht
214 Den vroetsten van allē heeren
215 Van hem zijn wij alle ghewracht
216 Zo eist wel recht dat hē elc slacht
217 Elc macht wel doen met eeren
218 Minne ouer redene vernacht
219 Wier zeʼe om weent of lacht



220 Vrauwe yeue moestene leeren
221 Zijns willens ontbeeren
222 WAt machte hadde sāpson
223 Dauid of salomon
224 Jeghen de cracht vā minnē
225 Daer en es ieghē gheen doen
226 Sorobabel in zijn sermoen
227 Doet ons wel bekinnē
228 Wien dat vrauwe mīne ontspoen ont erboven geschreven
229 Hi en mochte niet gheroen
230 Jn zijn herte binnen



231 Hi en moeste al zine zīnē ontdoen
232 Ende volghē haer die hē waʼe gheuloen
233 Ofte hem seluen ontsinnē
234 Hier toe en es gheen vʼwinnē
235 IAcob segh vʼstastu niet
236 Wat dit woort amor bediet
237 Dat in duutsche luut minne
238 Elc letterkin diet wel beziet
239 Hout een wort in haer bespiet
240 Der minnē cracht daer jnne
241 Aldus ontbant my en̄ best/ciet



242 Porringhe die die den zin wech tiet
243 Der minnē cracht daer inne
244 Die redene te ghemoetē pliet regel hier ingevoegd met verwijzingsteken
245 Aldus ontbant my en̄ best/ciet
246 Mijn meester alzo ict kinne
247 Of mijn verstaen es dinne
248 OF dat minne es alst es
249 So wes zeker en̄ ghewes
250 Jc volgs minen eerstē woorde
251 Ouer waerhede lye ic des
252 Zoe ne smaecter zweert no mes



253 Die my therte doerboorde
254 Herte nēmermeer en ghenes
255 No gheruste no ghetes
256 Lichic van eenen woorde
257 Prouf dan iacob en̄ les
258 Des es mij̄ herte wel ghetes
259 Dat ic my eer versmoorde
260 Eer icse steruen hoorde.
261 MArtin ruut gramarien
262 Du pleghes dat vele liedē plien
263 Die dware niet en willen lyen



264 Mesdade die den liedē ghescien
265 Salmen niet in exempel tien
266 Maer gode benedien
267 Die ons daer by leert zondē vlien
268 Ende vp gherechte mīne zien
269 Jc zweert dy bi marien
270 Dat ic di noch hedē ghien
271 Of du best een payen
272 Ofte in frenesien
273 Ofte van sviants ꝑtien



274 Nu hore naer my en̄ vʼstant
275 Wie waest die eerst mīne vant
276 Dan god die zelue es minne
277 Al dat ye maecte zine hant
278 Al minnet siere herten bant
279 Met bescedenen zinne
280 Ja lucifer den helschē viant
281 En haet hi niet es becant
282 No en dede van beghinne
283 Dat hi zit in der hellē brant
284 Dede der houerde pant
285 Der helscher coninghinne
286 Daer blijft hi altoos inne



287 DAt dit waer es prouft al dat
288 Waer enich dijnc vā gode ghehat
289 Zoe en nochte niet gheduren
290 Die onghetelde gods scat
291 En was noyt ontfaermens lat
292 Sinen creaturen
293 Vp dat mens hē mꝫ trauwen bat
294 Maer lucifer zit ende zat
295 Nu ende telker hueren
296 Jn der fieren houerden stat
297 Daer hi nēmermeer wert zat
298 Dus en mach zijnre naturen
299 Ghene ghenade ghebueren



300 OF god niemt heuet leet
301 Dat mē dat by redene weet
302 Wien gheeft hi dlanghe leuen
303 So den ghenē die hē es wreet
304 Zo die hem mꝫ mīnē heet
305 Onderdaen es bleuen
306 Jc dart wel nemē vp minē eet
307 Sine hooscheit waere onghecleet
308 Lie hi den ghenen sneuen
309 Die al te zinē dienste steet
310 Diere ghelike willic ghereet
311 Den loon haer weder gheuen
312 Die dor my lust te beuen



313 GOd gheuet al cleene en̄ groot
314 Dies de mensche heuet noot
315 Dit prouue ic by zinne
316 Hij storte dor ons zij̄ bloet root
317 Ende gheeft ons themelsche broot
318 Vp dat menne weder minne
319 Om ne ghenen wederstoet
320 Daer ons zonde mede scoet
321 En laet hi ons daer jnne
322 Legghen wi thooft in zine scoet
323 Zoude zij dāne smakē die doot
324 Die ic my zo hout kinne
325 Zo ware mine wijsheit dinne



326 SEker iacob dit es al waer
327 Maer dit was my te vīden zwaer
328 Dattu hier heues ontbonden
329 Jc lye verwonnen openbaer
330 Mine mīne es zielen vaer
331 Ende besmet met zonden
332 Du segghes hier an wel en̄ waer
333 Redene heeft minē waen ōmaer
334 Dit hebbe ic onderuonden
335 Nu moet ons god ghebringhen daer
336 Daer minne niet en hent haer iaer
337 Ende ten laetsten stonden
338 Vrye met zinen wonden



Explicit secundꝰ liber
Incipit tertius.
001 IC mane mānen mettē wiuē
002 Die dit ghedichte lesē of scriuē
003 Vp den hoechsten ban
004 Dat zijt reine latē bliuē
005 Ende zij er niet in en driuen
006 Woor lettere of noch an
007 En doen zijs met hē zal becliuē
008 Mine ban en̄ zijne zullē afwriuē
009 Niet moghen nochtan
010 En es gheen spot dit vā keytiuē
011 Hets daer ic my ōme liete ontliuē
012 Eer icker sciede van
013 Nu hoore die leere can



014 IAcob wi hebben onderlinghe
015 Ghehandelt messelike dijnghe
016 Nu andwoort my vp een
017 Leere mi eer ic di ontspringhe
018 Hoe ic mijn herte daertoe bringhe
019 Te kennē hem dien wij vleen
020 Ic leze zomwile ende zinghe
021 Dat gode kēnen by zijnē ghehinge
022 Es leuen zonder ween
023 Waerhede eist claer zo ict singhe
024 Subtijl waer therte diet beuinghe



025 Want hogher dijnc en es gheen
026 Nu antwoort ons tween
027 MArtin du vraghes te hoghe
028 Al vloghe ic bouē dʼ inghelē vloghe
029 Bouen cherub ende cheraph
030 Zo weet ic wel dat ic en moghe
031 Berechten dat te vullen doeghe
032 Met woorden hier af
033 Alle zinne zijn te droeghe
034 Van creaturen hoe soemē poeghe
035 En doghen niet een caf



036 Dat hare enich te vullen doeghe
037 Maer verscerp dijns zinnes oeghe
038 Ende hoore wat die scrifture gaf
039 Sluut in dijnre herten graf
040 MOyses spreect in zine bouken
041 Beesten die den berch bezoukē
042 Moeten zijn ghescent
043 Beeste es de mensche die wille rouken
044 Te nauwe vp die godheit louken
045 Hets recht dat hijt beweent
046 Du zouchs my in allen houken



047 Met rime zondʼ valsche vā boukē
048 Es dit goet ic waene neent
049 Du telles my met wisen clouken
050 Waert goet ic soudʼ di ōme vloukē
051 Ic wane dijn herte meent
052 Dattu my heues verbeent
053 Iacob du ne souts di niet vʼgramē
054 Ic souts my al mijn leuē scamē
055 Hadde ic yet ghedocht



056 Oec lye ic metti te zamen
057 Dat die hoecheit der hogher namē
058 Te nauwe niet en doecht ghesocht
059 Al waert dat alle die inghelē quamē
060 Sine conde de godheid niet gheramē
061 Dit es al af ghecnocht
062 Maer leere minē crankē zin lamen
063 Ghewont metter zonden bramen
064 Van dattu vermocht
065 Zo es mine wille vulbrocht



066 MArtin nu merke ī dinē zinne
067 God es een wesen voor alle beghīne
068 Deedelste bouen al
069 Zijn wesen es also ict kinne
070 Dupperste god dupperste minne
071 Die es ofte wesen zal
072 Sine ghewerken daer mē kent jnne
073 Zijn so groot dat zij zijn dinne
074 Diet bekennē ende smal
075 Sine wijshede es coninghinne
076 Bouen al anderē ghewinne
077 Ende bouen alle gheual
078 Daer bouen en̄ hier int dal
079 DEn hemel en̄ dē troen die merke
080 God es al bouen zijne ghewʼke
081 Ende onder al zine dijnc
082 Hij es buten dit nu merke
083 Ende binnē dit hout sterke
084 Hier vute niet en sprinc
085 Oec segghen de wise clerke
086 Hij en es niet ghedeelt in ꝑke
087 Hier toe dijne herte dwijnc
088 Maer gheheel in elkē merke
089 Butē binnē in watʼe in zwerke
090 Hier af dijn herte niet en brinc
091 Sonder eenighē losen wijnc



092 BOuen es god als heere
093 Die bezitter es ēmermeere
094 Alles dies men weet
095 Onder alse die in allen keere
096 Die dijnc hout moghēdelike zeʼe
097 Zonder enich onderscheet
098 Buten als die met groter eere
099 Sijn werc behoet dat hem ne deere
100 Ghene dijnc cout no heet
101 Binnē als die met zij̄re leere
102 Sijn werc vʼuult mꝫ zulker eere
103 Ghene dinc cout no heet
104 Wien lief zij of leet



105 BOuen es god al onghedraghē
106 Ghene dijnc mach hʼ beclaghē
107 Dat hize verlast
108 Onder zonder last van waghen
109 Want hem rusten en moyt no iaghē
110 Zijn weesen es zo vast
111 Buten breect hij niewʼ zijn daghen
112 Want hij es al zonder vraghen
113 Vocht weert ende niet gast
114 Binnē veruult hijt zondʼ plaghē
115 Ø
116 Ø
117 Ø



118 VAn eenē god sprekē wi vā eenē
119 Die wi vader en̄ zone meenē
120 Ende den helighen gheest
121 Ende wetē wel dat wier gheenē
122 So groot en noemē no zo cleenē
123 Datter eenich es meest
124 Eenen god segghē wij. eenē reenē
125 Noch veruochdē noch verleenen
126 Esse ane verheest
127 Die zinē zin so laet vʼsteenen
128 Dat hier in doelt hi moet beweenē
129 Ende ewelike zijn gheureest
130 In den helschen tempeest



131 Wij setten den vadʼ voren
132 Onghewonnē en̄ ongheboren
133 Ende voor alle beghin
134 Daer na den zone vute uʼcoren
135 Van desen ghewōnē als wijt horen
136 Eer ye beghin ghinc jn
137 Den heilighē gheest leere wi den dorē
138 Huut desen cōmende sine oren
139 Elken mensche ende zijnē zin
141 Want al hadt de werelt ghezworē
140 Daerōme en latet niet te storen
142 So ne condement om gheen ghewin
143 Ghegronderen meer no min



144 Eer achter tijt ofte stonde
145 Dat verstaet vā minē mōde
146 Was noyt hende an deese drie
147 Den vader setten alse te gronde
148 Daer alle doghet vte begonde
149 Die men vʼstae ofte bezie
150 Den zone als wijshede die wel conde
151 Der vaders claerhede en̄ zine orcōde
152 Die van hem en ghesciet nye
153 Die vā den helighē gheest ontbondē
154 Harer tweder mīne daer in vonde
155 Deese drie waren ye
156 Eeen god gheloues mye



157 Niement en es. wille hy iet makē
158 Hy en moet in seluē smaken
159 Eenigherande triniteit
160 Want hi moet dʼ dijnc ghenaken
161 Ende hem daer pinē te gheraken
162 Ofte het es hem al ontseit
163 Oec moet hi bi wilē daerōme wakē
164 Mach. const. wille. dese drie zaken
165 Vintmen in die menschelicheit
166 Die dese note wel can crake
167 Hy en darf beiden ofte hake
168 Hy en vint in een godheit
169 Drie ꝑsone gheseit.



170 DEse god daer wij af leeren
171 Doet troen zōne en̄ sterrē keeren
172 Ende al dat roerende zij
173 Nochtā zijn rusten es zo vul eeren
174 Dat hem niet en can ghedeeren
175 Gheen porren verre no by
176 Hij es daer hij dijns gheen sceeren
179 Hij doet hier alre dijnc gheneeren
181 Alle steeden veruult hij
180 Sine rijchede mach niement vʼteeren
177 Hi en wille mijnre no meeren



178 Ende maecter af gheen ghecry
182 Dit gheloue es vaste in my
183 GOd en besluut ne ghene stede
184 Maer alle steden besluut hij mede
185 In zijnre godheit
186 De jare keert zine moghenthede
187 Ende niet es datten keeren dede
188 Zijne cracht es zo breit
189 Macht. noot noch ghenē onurede
190 En mach hem doen onledichede
191 Zo hoe de zake gheit



192 So ghestaede es zijne zeede
193 Dattene miede no ghene bede
194 Vute zinē wille en leyt
195 Dit es al waer gheseit
196 HEden ghestaen es onse leuē
197 Ende daer es hende anghedreuē
198 Eist cort ofte lanc
199 Maer alsmē vint vā gode bescreuen
200 Dit woort heden zo esser anbleuen
201 Een ewelic ommeganc
202 Daer gheen hende an mach cleuen



203 No gheē beghin wertter ghegheuē
204 Sijn weesen es zo stranc
205 Zijne ieghēwordicheit esser bleuē
206 Dat was een wort dus eist bescreuē
207 Ende nu eist ghemanc
208 In dese werelt cranc
209 MArtin nu en claghe no en croone
210 Dit es een god in drie persoone
211 Daer af spreke die
212 Euen gheweldich euen scone
213 Euen staerc in weerelt in throne



214 Zijn dese enighe drie
215 Redene en dracht t erboven geschreven hier niet de crone
216 Maer tgheloue zonder hoene
217 Dies en twiuel ic nye
218 Wat eeren haddē wij of wat loene
219 Of wij die niet en doghē .j. boene
220 Ghelouen dat elc zie.
221 Nu andwoordt my en ghie
222 IAcob ic lye ten beghinne
223 Dat ic suptijlre woort vā zinne
224 Niet en hebbe ghehoort



225 Dan du my hier maecs in jnne
226 Doch prouue ic wel en̄ kinne
227 Te gronderen dese woort
228 Daer es onse redene toe wel dinne
229 Ons en trecke tgheloue en̄ mīne
230 Vpwaert ter hemelscher poort
231 Daer god es loon bouē ghewinne
232 Ende daer tgheloue es coninghinne
233 Nu andwoort my bet voort
234 Oft ics niet en hebbe ghehoort



235 IN den heʼe van hemelrijke
236 In den zoene der ghelijke
237 Ende in den heilighen gheest
238 Es mijn gheloue also rijke
239 Dat een god es dien ic wijke
240 Zo houde ic worde gheureest
241 Maer seght my zo claer dat het blike
242 Hoe die zone die ewelijke
243 Den vader es alder neest
244 Menscheit ontfinc van onsē slike
245 Datti de ghene niet en bezwijke
246 Ende hij die toe vulleest
247 Die minst wart en̄ was meest
248 Ende ōme dat dit moete ghedien
249 Bidden wij der maghet marien
250 Die den godsone maghet ontfinc
251 Ende maghet drouch dies wij lyen
252 Ende daer ōme benedien
253 Dat zoe ghesterke onse dijnc
254 Ende moete claren en̄ wien
255 Onsen zin en̄ vā zonden vryen
256 Dat therte zij zonder winc
257 Van alderande dorpernyen
258 Ghine moet my oec niet tyen
259 Dat ic hu te na ghinc
260 Maer mine wille vulbrinc



261 MArtin den val vā lucifeere
262 Der houʼden en̄ des nijts heʼe
263 Die was also groot
264 Dat vele inghelē ontgolden zeʼe
265 Die met hem waerē butē keere
266 Ende vielen in die doot
267 Doe dede god den mensche die eere
268 Dat hine sciep om dat hi leere
269 Te doene dat god gheboot
270 Ende dan besittē emmʼmeere
271 Der inghelen stoel mꝫ grootʼ eere
272 Ende nutten themelsche broot
273 Sonder enighen wederstoot



274 DIt heuet de viant vʼnomē
275 En̄ es toter menscheit comē
276 Spreken int serpent
277 Ende heuet tonser vromen
278 Onse vorders doen vʼdomen
279 Ende zwaerlike ghescent
280 Dit was zij̄ zondʼlinc betomē
281 Dat hy algader niet hē somen
282 Tvolc heuet verblent
283 Dus wille hy ons vut dē hemel dromē
284 Dat ons die hemelsche blomē
285 Niet en worden bekent
286 Daer hi af was ontwent



287 DIe godsone sach dē mā vʼradē
288 En̄ den viant in houerdadē
289 Ende in roeme zeere groot
290 Ende wilden staen in staden
291 So dat hi by ziere ghenaden
292 Marien dat ontboot
293 Die met hē zaen wert gheladen
294 Sonder last ofte pointe vā scadē
295 Ofte zonder enighe noot
296 Moest soene zoeghē ende baden
297 Die alle dijnc mach versaden
298 Ende houden in haere scoet
299 Dies haer niet en verdroot



300 Al gheheel ende alte male
301 Ruste hi in der maghꝫ zale
302 Die godsone gods kint
303 En̄ al gheheel oec also wale
304 Was in des vaders zale
305 Dies en twifel ic twiint
306 Die menscheit dā es gheen hale
307 En besloot niet in deesen dale
308 Die godheit diet al kint
309 Die godheit en heeft ghene pale
310 Die menscheit ontfinc naer mine tale
311 De godheit diet al mint
312 In hem dus eist bekint



313 EVen gheweldich en̄ heere
314 Was hij ende zal zij̄ ēmermeere
315 Die vader in der godheit
316 Maer eist dat men ter menschē keere
317 Zo was hij vele minder zeere
318 Naer dier menscelicheit
319 Naer die godheit spreect mine leere
320 So was onsteruelic zijn eere
321 Dit es een bescheet
322 Die menscheit doechde vele meere
323 Ghesele naghele en̄ dat speere
324 Die doot ende ander leit
325 Cruce en̄ dʼ jueden pleit



326 Die menscheit liet haer besniden
327 Dopen prouuē te dien tijden
328 Van den ouden viant
329 Zij liet haer vaen en̄ benijden
330 Dorboren handē voetē zijden
331 Zij staerf dus eist becant
332 De ziele wilde ter hellē tijden
333 Daer soe de ghene wilde vʼbliden
334 Die den viant bant
335 Ay hoe zij gode benediden
336 Die helighe diene zaghē strijden



337 Jeghen des viants brant
338 Daer hise vte prant
339 DE godheit vʼwecte vā dode te liue
340 Tvleesch dat hij vā reynē wiue
341 Vrouwe marien nam
342 Hij troeste zijne lieue keytiue
343 Hier twe daer drie hier viere daer viue
344 Met hem hi eten quam
345 Dus es die godsone als ic scriue
346 God en̄ mensche elc man bliue
347 Hier inne ghehoorsaem



348 Es oeck enich zin zo stiue
349 Die ieghen dit gheloue kiue
350 Vp hem zal themelsche lam
351 Ten ionxsten werden gram
352 IN den hemel es hi gheuarē
353 Daert de zine saeghē te waren
354 Te des vaders rechter hant
355 Daer hij altoos sonder sparen
356 Den vader bidt voor sine caren
357 Die hem hier zijn becant
358 Noch zal hi hē hier cōmē vʼbaren



359 Verdomē de weerelt mꝫ zinē scaren
360 Ende den helschen viant
361 Sonne ende mane zal hij vʼclaren
362 Die bi adaeme vʼdonkert waren
363 Lucht watere ende land
364 Sal purgeren een brant
365 AL wast dat hij dus vp rande
366 Hij liet den zijnen hier te pāde
367 Sijn vleesch ende zijn bloet



368 Te consacreerne in priesters hande
369 Wie waest die zulke gaue becande
370 Ofte betere ofte alzo goet
371 Ay god nu breect onse bande
372 Ende vʼgheeft ons uwe ande
373 Ende uwen euelen moet
374 Dat onse mont en̄ onse tande
375 Smaken moeten zondʼ scande
376 Dijn vleesch ende dijn bloet
377 Dat vut dijnre zide woet



378 Huut desen zone vut desen wondē
379 Wiens godheit niemēt cā ghegrōdē
380 No wiens menschelicheit
381 Zij vloyden ende zij begonden
382 De sacramente te dien stonden
383 Ende alle zalicheit
384 Nu hebbe ic v tgheloue ontbondē
385 Zo ic naest hebbe onderuonden
386 Naest miere moghentheit
387 Die dit gheloue vast orcondē
388 Aflaet groot van haren zonden
389 Es hem altoos bereit
390 Vp datmer in vulsteit



391 IAcob du berechts mi scoene
392 Berecht my van den ꝑsoene
393 Die mē heet heilich gheest
394 Dat mijn gheloue zij zondʼ hoene
395 Te hem clēmē en̄ winnē de croene
396 Die aller gauen es meest
397 Wāt van den vadʼ ende van dē zone
398 Hebbic van di datti god loone
399 Goet berecht verheest
400 Dies danke di dʼ martelarē vrone
401 Daer bouen in dē hoghen troone
402 Ende gheue di vulleest
403 Dats du daer comst ongheureest



404 MArtin ons leert die scrifture
405 Dat een god en̄ een nature
406 Emmer zijn dese drie
407 Altoos euen na ghebure
408 Ende versceden te gheenre vre
409 No en verscieden nye
410 Vader zone verstant ter cure
411 Huut deeser dobbelre gods duere
412 Wie cant ghegronden wye
413 Comt die gheest die soete guere
414 Die reyne godheit en̄ die puere
415 Dit prouf wel ende bezie
416 Met herten ende dies ghie



417 DIts de troost die aldʼ meeste
418 Hem die aerm zij̄ vā gheeste
419 Leert hij blide zijn
420 Hij es in rauwen altoos feeste
421 Hij doet menighē die was beeste
422 Harde zuuer ende fijn
423 Waphene god die dat vʼheeste
424 Dat hij van zijnē verleeste
425 Mochte smaken een dropelkin
426 Dat ware gode die aldʼ meeste
427 Want ghene vrese vā tēpeeste
428 Noch ne gheen venijn
429 Mochte scaden der zielen zijn



430 Dits svaders en̄ soens e erboven geschreven gaue
431 Richeit bouē alle haue
432 Fonteyne des leuens al
433 Wie zo gheporret wert hier aue
434 Wat rijcheit mē hē els gaue
435 Soude hē dijnken smal
436 Richeit de coninc gheeft of graue
437 En es tiendedeel niet vā eenē caue
438 Gherekent ieghen dit gheual
439 Jhesus die ruste in den graue
440 Met deeser edelheit zo laue
441 Dus als men rumen zal
442 Dit aerme ertsce dal



443 Dits svaders en̄ soens mīne
444 Dits caritate daer altoos jnne
445 Rust die triniteit
446 Dits die der ꝓpheten zinne
447 Leerde en̄ macte in jnne
448 Des godsoens menschelicheit
449 En es coninc no coninghīne
450 Die nēmermeer aflaet ghewīne
451 Van hare onsalicheit
452 Si en hebben een traen al waere hi dīne
453 Van desen dauwe te harē beghīne
454 Al weluarē es hem ontseit
455 Daer deese zijn onghereit



456 Dese leerde den apostelē twarē
457 Alle tonghē die doe waerē
458 In de weerelt breit
459 Dese gaf den martelaren
460 Dat zij condē sondʼ sparen
461 Doeghen lief ende leit
462 Dese can den zin vʼclaren
463 Die van zondē hē vʼuaren
464 Ende tcoude maken heit
465 Sinē lieuen zijnen caren
466 Deelt hij zonder enich sparen
467 Dat goddelike cleyt
468 Dat nēmermeer en vʼgheit



469 WAt helpt martin zin en̄ taele
470 Die begheuē my al te maele
471 Meer te sprekene voort
472 Elc persoen vʼstaet my waele
473 Es een god sonder haele
474 Van drien daer ghi af hoort
475 Doch en eist maer een die berch en̄ daele
476 Ghesciep groot en̄ smaele
477 Daer af spreken alle woort
478 En ganc niet ouer dese paele
479 Maer sluut in diner hertē zaele



480 Zo en werstu niet vʼsmoort
481 In die helle poort
482 Ware oec yement die wedʼsprake
483 Dit gheloue en̄ dese zake
484 Die waere ewelijke verdomt
485 Recht waert dat mē in dē brāt stake
486 Ende daer naer thelsche vier smake
487 Daer men den viant in droemt
488 Helpe god dat ic daer gherake
489 Daer ic zie ende smaeke
490 Die godhede onghenoemt



491 Zo en trect my niet die helsche drake
492 Met hem tot eweliker wraken
493 Daer niement vut en comt
494 Wien dat scaet of vroemt
495 Amen iacob lieue ghezelle
496 Mi dijnke dat ic di zeʼe quelle
497 Doch hadde icx grooten noot
498 Als ic dit lese ende spelle
499 Mach icker bi leeren als ict uʼtelle
500 Mijn gheloue al bloot
501 Daer ic by scuwen mach die helle



502 Vp dat ic my daertoe vʼsnelle
503 Te doene dat god gheboet
504 Ende die de doot wrac vā abelle
505 Bringhe ons ter hogher celle
506 Dat es in abrahams scoot
507 Na deese corte doot
Explicit. Deo gras.
                    