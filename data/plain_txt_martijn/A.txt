
001 VVaphene mʼtin hoe salt gaen
002 Sal die wʼelt hiet lāghe staē
003 In dus cranckē loue
004 So moet vᵒuwe vʼeere saen
005 Sondʼ twifel ende waen
006 Rumen heʼen houe
007 Ic zie dē valschē wel ontfaen
008 Die de heʼen conē dwaen
009 En̄ pluckē vandē stoue
010 En̄ ic zie dē rechtē slaen
011 Beede bespottē en̄ beuaen
012 Alse die meese in de cloue
013 Rechts offene god vʼscroue
014 Hoe langhe sal ghedoghē dit
015 God die alle dinc besit
016 In sine heerscapie
017 Dat die goede vleeuwet en̄ bit
018 En̄ hē ne doech no dat no dit
019 Dat hi hiet ghedie



020 Al varet indē helschē pit
021 Eist blaeu graeu zwart of wit
022 Hets ghetrouwe als eene zie
023 Recht man deluet sondʼ spit
024 Hine heuet te pointe niet ghehit
025 Inne gheer balgye
026 Mi es leet dat ic waer lye
027 Laet ons martin ouʼ een
028 Hier af sprekē ondʼ ons tween
029 In dit dyaloghe
030 Wanē dat eerst quā die ween
031 Die wilē so onwert sceen
032 En̄ nv sit so oghe
033 Ic vraghe hu en̄ vleen
034 Berecht mi ia of neen
035 Van dat ic hu betoghe
036 Ledichede es vrome ne gheen
037 Aerbeit vint vier indē steen
038 Daer bi ontsteect dat droghe
039 Nu spreect en̄ ic ghedoghe
040 Spreken jacop lieue ꝯpaen
041 Waer soudic dat hebbē vʼstaē
042 Dat ic dʼ toe dochte
043 Te vʼclaerne dinē waen
044 Die in twifele ware beuaē
045 Dats dat ic niet en vʼmochte
046 Doch en willic niet af staen
047 In wille dine bede ontfaen
048 Die dit ane mi besochte
049 God sende mi dē hemelschē traē
050 En̄ moet mine zinne dwaen
051 Want hi mi diere cochte
052 En̄ ict gherne vulbrochte
053 Martin doe die wʼelt began
054 Man te vʼheffene bouē man
055 Doe sciet mijn vʼuwe ver eere



056 Den dorper en̄ wijsdem den dan
057 En̄ daer trouwe en̄ doghet was an
058 Dien hiet soe sijn heere
059 Nu maken die heʼen een ghespan
060 En̄ gheuē der eeren eenē ban
061 En̄ willē niet dat soe keere
062 Sech mi wanē tfenijn ran
063 Toech mi redene daer van
064 Want ic gherne leere
065 Wies scult dat het were
066 Martin mi dinct ouer waer
067 Sint edelheit hadde vaer
068 Te pijnne ōme die eere
069 En̄ soe trac dē scalckē naer
070 Die radē nv hier nv daer
071 En̄ niet sceldē dē heʼe
072 So es edelheit wordē zwaer
073 Dat soe te clēmene heeft ōmaer
074 En̄ sinct in lanc so meere
075 Dits nv alder wʼelt claer
076 En̄ oghe sien en̄ openbaer
077 Dus es vʼbannē eere
078 En̄ wedʼ staen ten keere
079 Nv merct bidʼ sonnē lech
080 Die aldʼ wʼelt oghē berecht
081 Bi sire naturen
082 Alse dat zwerc dʼ ieghē vecht
083 Entie neuel met zire drecht
084 Sone can so tier vren
085 Niet ghetoghē hʼ scone lecht
086 Aldus vʼdonckert die scalcke knecht
087 Edele creaturen
088 Alse hi hē daer ane echt
089 En̄ hare die edelheit vʼplecht
090 Dat soe laet ghedueren
091 Bi hare dē scalcken sueren



092 SInt scalcke droeghē ouʼ een
093 Dat neen wart ja en̄ ia neen
094 En̄ hē dat wijsheit dochte
095 En̄ edelheit dʼ ōme green
096 Wāt dʼ waesdom vte sceen
097 Wanē dat comē mochte
098 So es edel herte wordē steen
099 Wāt hʼ ontfaremt dinc gheen
100 Vā dʼmē ghelt vte cnochte
101 God gheue hē dē langhē wē
102 Die te cnauwene gaf dit been
103 Den edelen ghedochte
104 Wāt hire mort an wrochte
105 Vvat sal seghel en̄ was
106 En̄ brieuē die ghewaghē das
107 Wat dese heʼen gheuē
108 Hets al niet hes een ghedwas
109 Alse lief hadt mi een wilt sas
110 Oft een vrese bescreuē
111 Trouwe es broscher dā .I. glas
112 Die hier te vorē so sterc was
113 So es te broken bleuen
114 Ic wane noyt dies lands heʼe genas
115 Ø
116 Hine moeste int hende sneuē
117 En̄ sulc es slands vʼdreuē
118 Martin du berechts mi wel
119 Hier bi sijn die heʼen fel
120 En̄ wandel in die tale
121 In weeter wat toe segghē el
122 Die scalc hout boesheit ouʼ spel
123 Hij pijnt hoe hi die doghet smale
124 Caym slouch dē edelen abel
125 Dus souct die scalc sijns heʼen vel
126 Hoe hine ghetrect te dale
127 God die ons noch doemē sel
128 Biddic dat hi dē duuel



129 Indē joncsten male
130 Metten scalkē betale
131 Martin nv berecht mi dies
132 Berecht een god die noyt en wies
133 Alle creatueren
134 Twi heuet die quade dā dē kies
135 Entie goede heeft al tverlies
136 Wie saelt ouʼ recht curen
137 Mijn sin seghet mi als eenē ries
138 Hi die adame tlijf in blies
139 Die meester der natueren
140 Heuet beuolē merc en̄ besies
141 Der blendʼ auentueren
142 Die vʼkeert telker vren
143 Iacop sech bestu vʼdort
145 Dauēture es maer een wort
146 Vā gheveinsder spraken
147 Brincstu ongheloue vort
148 God siet alle dinc en̄ hort
149 Wiltu dē duuel maken
150 Wie heuet dijn hʼte dus becort
151 Dattu helts ant legher bort
152 Die papē sullēt smaken
153 So werdstu vʼbrant en̄ vʼsmort
154 In gaue om dine ziele niet .I. ort
155 Mē mach met dusdanē sakē
156 Gode niet ghenakē
157 God en was noyt moede no mat
158 Int wout en es loef no blat
159 Butē ziere hoedē
160 Al dat es in elke stat
161 Dat behoet hi en̄ besat
162 Met godlikē goede
163 Al ghehinghet hi dā dat
164 Dat die quade ghewinnet scat
165 En̄ mēne heet dē vroedē



166 So hi hoghere sit vpt rat
167 So hogher val so meerre plat
168 Inder helscher gloeden
169 Onder der duuele roeden
170 DIe rechtste wech ter hellē waert
171 Entie alre cortste vaert
172 Dats gheluc in sonden
173 Als mē gheē mesdoē ne spaert
174 En̄ mē ēmer vort bezwaert
175 Die zielen ghebonden
176 En̄ dā ghesciet als hē begaert
177 En̄ mē en rouct wiere mesbaert
178 Nu noch te gheenē stonden
179 So comt die doet diet al vʼtaert
180 Onversien wāt hets hʼ aert
181 Pandē vā harē pondē
182 Die niemene can ghegrondē
183 Iacop du heues mi bekeert
184 En̄ ghewijst en̄ gheleert
185 Vā dies ic niet en wiste
186 Al sie ic meer dē quadē gheheert
187 Mijn hʼte en wʼdes niet vʼseert
188 Noch in gheenē twiste
189 Al heuet hi meer dā hi vʼtert
190 En̄ hi wint dat hi begaert
191 Met scalcheit en̄ met liste
192 Ghinder wert hi ghedestruweert
193 En̄ ghebondē en̄ ghemeert
194 Sine kindere gaen te quiste
195 Ghelijc eenen miste
196 Martin waerstu niet so vreet
197 Eene dinc die ic niet en weet
198 Soudic hu gherne vraghen
199 Twi sijn die sondē gode so leet
200 Dat hi dē sondare es so heet
201 In wraken en̄ in plaghen



202 Want gheen sondare langhʼ steet
203 In sondē dā sijn lijf es breet
204 Twi torment hine met slaghē
205 Eewelike sonder vʼsceet
206 Dit en scijnt te pointe niet gheleet
207 Tordeel dorstics ghewaghen
208 Al weten wijs wien claghen
209 Iacop god die hertē kent
210 Sent dē sondare recht torment
211 Nader hertē ghedochte
212 Om̄e dat hi wilde als .I. rent
213 Altoes leuē en̄ onghehent
214 Vp dat wesen mochte
215 So es hi ter hellē ghesent
216 Dʼ hi eewelijc es ghescent
217 Want sijn wille dat wrochte
218 Besie dine hʼte al omtrent
219 Dincti dese redene blent
220 Die ic hier toe brochte
221 Neent diet wel besochte
222 Martin du seghes wel en̄ waer
223 En̄ dine redene die es claer
224 En̄ licht te vʼstane
225 Al ghepeins es openbaer
226 Vor hē die tellet alle haer
227 En̄ wat die hemel heeft ane
228 Ia louere gras dach en̄ jaer
229 Dropele zants es hē niet zwʼ
230 In telne te beuane
231 Hi heuet ypocricie ommaer
232 En̄ leghet hē met wrakē naer
233 Die in hare bane
234 Pleghē ōme te gane
235 Soete martin mē leset dat
236 Al gauic wech lijf en̄ scat
237 En̄ ghedoghede grote coude



238 Ware ic in hooft sondē mat
239 Het en diedde mi niet een blat
240 Die nieuwe wet spreect en̄ toude
241 Die ons dus nauwe makē dē pat
242 Te hemele waert en̄ so glat
243 Ic wilde god selue woude
244 Dat si portiers warē ghesat
245 Ter hellē si soudē tgat
246 So houdē met ghewoude
247 Dattre cume iemene in soude
248 Iacop menech prouft en̄ coort
249 Der helegher scrifturē wort
250 En̄ waense wel ghegronden
251 So clapt hijt leekē liedē vort
252 Die gherne nieuwe dinghē hort
253 Wat hi heuet vonden
254 Selue vʼstaet hijs niet een ort
255 Dits meerre mesdaet dā mort
256 Dat si gods wort dus wondē
257 Hier naeyē sijt hier eyst ghescort
258 Hier breect een naghel hier .I. bort
259 Wapene vanden hondē
260 Nu en̄ tallē stondē
261 Vvanē si die wort ghegrondē saē
262 Dʼ die wortele ane staen
263 Gheplant in hemelrike
264 Si iaghē vele en̄ cleene si vaē
265 So willē si tsamen slaen
266 Ghelike en̄ onghelike
267 Dies latic mijn vraghē gaē
268 Wāt het dinct mi best ghedaē
269 Dat ic hier af wike
270 Dan ic viel in dommē waen
271 En̄ nutter eist dat hi vliet de naen
272 Dā hi te campe strike
273 Ieghē den kempe eerlike



274 Of god ten joncsten daghe sal
275 Ghepeins en̄ wort berechtē al
276 Dʼ wi in oint mesdaden
277 Soudi alse eenē onwerdē bal
278 Weldaet werpē int helsche dal
279 So ware hi sondʼ ghenaden
280 Neen hi en es niet so smal
281 Vā wel dadē dat ghetal
282 Hen wert vā grade te gradē
283 Vā gode ghedanct die noyt en al
284 Wat mē wel dede ofte stal
285 Gherechtichede soude scaden
286 Hen horde god niet die baden
287 Dat seit dat gheloue mijn
288 God moet in hē seluē sijn
289 Hine mach el nieweren wesē
290 Hi es gherechtichedē fijn
291 En̄ ghenadichede dats anschijn
292 Hets al een vā desen
293 Die vandē watre maecte wijn
294 Hine es sijns selues niet eyghijn
295 Wat so die dore lesen
296 Iacop hout dat gheloue dijn
297 Hets menich onbesceedē zwijn
298 Te priesterscap gheresen
299 Dies niet en mach ghenesē
300 Martijn dijn gheloue es goet
301 Ic bē dies seker en̄ vroet
302 Weldaet wert niet vʼgheten
303 Laet hē begaē diet gheldē moet
304 En̄ diet al bi redenē doet
305 Nemmeer en willix weten
306 Hi es die ghene diet al behoet
307 Alse die hinne hare kiekine broet
308 Heeft hijt al beseten
309 Hi gheuet ons ziele vleesch en̄ bloet



310 Hi hoet ons vordē helschē gloet
311 Dat wi niet werdē te sleten
312 Ten ioncsten noch vʼbeten
313 Martin menich parlement
314 En̄ seghet die minne es blent
315 Oec eist een woert ghemeene
316 Omme dat ic ben een onwijs rent
317 So mac mi dese wort bekent
318 Want ennes niet cleene
319 Es dat waer so es mīne torment
320 Entie hare volghet es ghescent
321 En̄ onteert al reene
322 Nu seghet elc wise al omtrent
323 Dat minne dat edele instrument
324 Gode van nazareene
325 Brochte in desen weene
326 Iacop dijn vraghē es swaer
327 Doch proeftmē in redene claer
328 Drierhande minne
329 Deerste dats caritate dats waer
330 Dies sondeʼ pine ende vaer
331 En̄ daer woent god inne
332 Dandʼ trect die wʼelt naer
333 Om eere om goet staet al hʼ gaer
334 Dits eene bastaerdinne
335 Die derde minne heescht die jaer
336 Als bi naturē elc doet sijn paer
337 Al noch sijn si dinne
338 Die deser volghē bi sinne
339 Deerste minne es so groot
340 Dat alleene dat god gheboot
341 Vul prijsde niet hʼ werde
342 Iane trac so themesche broot
343 Hier neder indʼ maghedē scoot
344 Onder der iodē zwerde
345 Minne es god dat merct al bloot



346 Wie mochte els bringhē indʼ noot
347 Hem diet al verwerde
348 Dā die hē seluē dʼ in besloot
349 En̄ dor ons sijn bloet root
350 Storte hier neder vp derde
351 En̄ in minnē hē openberde
352 Vvien dat selke minne es cont
353 Alse caritate hi es ghesont
354 Mē machene niet vʼblenden
355 Al laghe hi indʼ hellē gront
356 Ware hi dʼ mede ghewont
357 Hine ware niet in ellendē
358 Mʼ god en wille dē rikē vont
359 Gheenē sondare gheenē hont
360 Nēmermeer toe senden
361 Die edele haue dat diere pont
362 Smaect alleene dʼ vriende mont
363 Mē mach hʼ lijf doen henden
364 En̄ niet die ziele scenden
365 Dandʼ minne es onbehoet
366 Wāt soe staet om terdsche goet
367 En̄ om der weerelt eere
368 Dits die mīne die dickē doet
369 Rudderscap wesē vʼwoet
370 Enten woeke heere
371 Wāt die rudder niet gheroet
372 Hine vʼslijt vleesch en̄ bloet
373 Vp dat sijn prijs meere
374 Tander al ware ghelt de vloet
375 En̄ hē vloyde in sinē moet
376 Hē soude noch also zeere
377 Dorstē dant dede eere
378 Dese minne heeft ondʼsceet
379 Vā hē die om die om die eʼe steet
380 380 Entie pijnt omdē scatte
381 Wiltu eere hebbē wes ghereet



382 Te latene dat gode es leet
383 Pijndi ōme datte
384 Dat hē lief es en̄ dat hi heet
385 Wes vromech en̄ om die eere sneet
386 Houtti dat mē di niet en matte
387 Ondʼ der ydelre gloriē cleet
388 Dʼ menestraudie met ōme gheet
389 Wāt hare tonghe platte
390 Smeltē alse snee clatte
391 EEre te minne dats eene dinc
392 Dʼ noit hʼte met ōme ghinc
393 Sone was vā reenen aerde
394 Bestu hout of ionghelinc
395 Doe wel altoes en̄ ontsprinc
396 Die hʼtē houaerde
397 Prijs die in lodders tōghe hinc
398 Hen was noyt wert eere oghē winc
399 Onder die goede waerde
400 Onwerdē lof vlie en̄ ontsprinc
401 Die meneghē vaet en̄ wilē vinc
402 Die dat wort begaerde
403 En̄ dat weldoen spaerde
404 GOet te hebbene en̄ scat
405 En̄ tamelike te nuttene dat
406 Dats een salich leuen
407 Mʼ goets minne maect .I. gat
408 Dat nēmermee mach werdē sat
409 Al wildement hē al gheuen
410 Minne vā goede wert ghehat
411 Vor gode in die hoghe stat
412 Dʼ die inghelē beuē
413 Dese scuwē dʼ eeren pat
414 Want soe moet int helsche vat
415 Salemoen heuet bescreuē
416 Ennes niet erghers bleuē
417 DIe derde minne heeschet de tijt



418 Alse die nature ontbijt
419 Die bloyende jare
420 Dat es tedelste delijt
421 Alse hare scamelheit besnijt
422 En̄ men doghet heuet mare
423 Die mē vint ter wʼelt wijt
424 Wāt soe talre stont vʼblijt
425 Rechts oft al hare ware
426 Hope nēmermeer te glijt
427 Die aldus sijn lijf vʼslijt
428 Maect sine zinne claer
429 Want god en es gheen futselaer
430 MInne es alse mē bescreuē vint
431 Cracht die twee hertē bint
432 Tsamen in een reene wanen
433 Dattie minne heetet blint
434 Doet dat menich es so kint
435 Dat hi hē laet vʼspanen
436 Sine conē minnē niet .I. twint
437 Die wandel sijn alse die wint
438 Si rollē buter banen
439 Ic waen mer also vele vint
440 Minres in trouwē ghehint
441 Alse mē doet zwarter zwanen
442 Dus laet hare minne af plane
443 Martin ic ben des wel berecht
444 Het seghet al heʼen en̄ knecht
445 Vrouwē en̄ ioncvrouwen
446 Dat si met minnē sijn vʼplecht
447 In sanghe en̄ in rime slecht
448 En̄ mē caens niet bescauwē
449 Mi dincke dat al die wʼelt vecht
450 Ieghē reenre minnē lecht
451 En̄ volghē ontrouwē
452 Menech seghet nv en̄ echt
453 Mijn sin es so ane v ghehecht



454 Dat ic wane bedouwen
455 Achtre makē si de mouwē
456 Iacop du hebs mi oit ghevraghet
457 En̄ ic andwort en̄ vʼdraghet
458 Nu willic martin vraghen
459 Waenstu dat mi wel behaghet
460 Dattu mi dus heues gheiaghet
461 Neent wistics wien claghē
462 Martin vrient wat helpt gheclaghet
463 Vrach dattu wilt en̄ ic ghewaghet
464 Ic wilt al vʼdraghen
465 God helpe mi want hi vʼmaghet
466 Dat mijn sin so werde ghevaghet
467 Dats di moete behaghē
468 Ic wille dandworde waghē
469 Lieue iacop so berecht mi
470 Of dat volc al comen si
471 Vandē eersten adame
472 Twi es deen edel dandʼ vri
473 Die derde eyghin man dʼ bi
474 Wanē quā desen name
475 Twi seghemen ten dorꝑe spi
476 Ganc wech god onneere di
477 Du best der wʼelt scame
478 Die edele heuet al tghecri
479 Men seghet willecome ghi
480 Dats dies ic nu vʼgrame
481 Want het dinct mi ontame
482 Martin dē meneghē es bedect
483 Die dinc dʼ dijn sin vp mect
484 En̄ du vraghes wel verre
485 Want heuet een ꝑsemier geblect
486 Entē liedē thare ontpect
487 So wille hi sonder merre
488 Onder die edele sijn ghetrect
489 Al ware hi .C. fout beulect



490 Tghelt claertē vandē terre
491 Dits die dinc die liedē wect
492 En̄ menich sins te winne trect
493 En̄ maecter gode om erre
494 Entie ziele in die werre
495 Nv waent sulc dat tfolc eyghijn
496 Comē es vandē quadē cayhijn
497 Die vʼmorde abelle
498 En̄ dien god vʼdoemt hiet sijn
499 Dit en es niet waer martijn
500 Bi redenen die ic telle
501 Want al dat gheslachte sijn
502 Bescrijft ons die bibele fijn
503 Verdranc die louie felle
504 Mʼ dat dorplijc venijn
505 Dat caym drouch dats noch anschijn
506 An meneghē die ic telle
507 Van herten sijn gheselle
508 Sulc waent dat vandē quadē cam
509 Doe Noe sijn vader was gram
510 Want hine niet en decte
511 Dat eyghin volc vā hē quā
512 Wāt hē sijns vadʼ vlouc mesquā
513 Hi dolde diere vp mecte
514 Al vindmē dattie goede ram
515 Dickē wint dongaue lam
516 Dits der rudarise secte
517 Vandē edelē abraham
518 Quā eyghin volc als ic vʼnam
519 Dat oint ter eeren trecte
520 Noch noit hē beulecte
521 Martin tduudsche loy vʼtelt
522 Dat vā onrechtre ghewelt
523 Eyghindoem es comen
524 Alse een prinche vʼwan wijch vp tvelt
525 En̄ sine viande hadde gheuelt



526 Dat hiet hi vʼdoemen
527 En̄ vʼcopen ōme ghelt
528 Dits volc dat mē noch eyghin telt
529 En̄ mē scalc hort noemen
530 Natuere gaet harē rechtē telt
531 Mʼ auenture wast en̄ snelt
532 Meneghē te vromen
533 En̄ tonneerē hē somen
534 God ghedoghet om onse mesdaet
535 Dat een gheslachte neder gaet
536 En̄ een ander riset
537 Wie mach weten sinē staet
538 Hi weet wiene mint of haet
539 Die aldie wʼelt spiset
540 Die meest tsinē dienste staet
541 Men siet dat sijn oyr en̄ sijn saet
542 Meest in die eere gheriset
543 Dan alse tfolc wert so quaet
544 Dat die wet gods vʼsmaet
545 Wert het te valle ghewiset
546 En̄ vā niemene ghepriset
547 Mine rouc wiene drouch of wan
548 Dʼ trouwe en̄ doghet es an
549 En̄ reene es van seden
550 Huut wat lande dat hi ran
551 Dats diē ic der namen an
552 Vander edelheden
553 Al vʼcochtmen selken man
554 Hens niemē die hē gherouē can
555 Siere doghedachticheden
556 Mi dincke dat edelheit began
557 Huter reinre hʼten dan
558 Met dogheden besneden
559 En̄ beghint noch heden
560 Martijn oftu clemmē wout
561 Ter edelheit drie pointe hout



562 Die jc di sal leeren
563 Wes nerachtich en̄ mīne niet tgout
564 Wes eerachtich menich fout
565 Dese twee hout niet vor sceren
566 Wes werachtich ende stout
567 Dese drie pointe vaste hout
568 So bestu vul eeren
569 Hennes niemē jonc no out
570 Dien du scal dā dinckē sout
571 Sondʼ die weldaet deeren
572 En̄ doghet tondoghedē keeren
573 Vvaerheit jacop ic hebbe vʼstaē
574 Vut dinē monde redene gaen
575 Vul rechtre waerhede
576 Al spreect in sinē bouc alaen
577 Dat edelheit quā sondʼ waen
578 Vā vʼhouderder rijcheden
579 Die delheit mach mē af dwaē
580 Wertmē arem so eist ghedaen
581 Men valt in doude steden
582 Mʼ reene edelheit dats .I. traen
583 Die dorꝑ hʼte nie conste ontfaē
584 Die gheuet dor smeinschē bedē
585 God in sire miltheden
586 Iacop ic hore an dine wort
587 Dat alle mēschelike ghebort
588 Vā adame begonde
589 Hoe es die maechscap so te stort
590 Dat deen dē andrē vʼmort
591 Dits iāmer en̄ sonde
592 Nijt es weder en̄ voort
593 Meester int lant en̄ in die port
594 Tfolc es wordē honde
595 Sech mi alse diet ghʼne hort
596 Te vraghene bē ic becoort



597 Alse diet gherne onder vonde
598 Vā beghinne tē gronde
599 Martin houerde ende nijt
600 Entie alre eerste strijt
601 Begonste in hemelrike
602 Alse lucifer te sire ontijt
603 Indē hemelschē delijt
604 Wilde sijn gods ghelike
605 Dʼ viel hi indē helschē bijt
606 Dʼ hi nēmermeer en slijt
607 Mʼ bliuet eewelike
608 Nu sent hi dor die wʼelt wijt
609 Mijn venijn en̄ sijn vlijt
610 En̄ wille dat het blike
611 Alset doet iāmerlike
612 Twee worde in die wʼelt sijn
613 Dats alleene mijn ende dijn
614 Mochtmē die vʼdriuen
615 Pays en̄ vrede bleue fijn
616 Het ware al vri en̄ niemē eyghijn
617 Manne mettē wiuē
618 Het war ghemeene tarwe en̄ wijn
619 Ouer zee noch vptē rijn
620 Ne soudemē niemē ontliuen
621 Nu benemet dat venijn
622 Vā ghierichedē dit martijn
623 En̄ doet al achtre bliuen
624 En̄ ander loy bescriuen
625 God diet al bi redenē doet
626 Gaf dat wandel herdsche goet
627 Der mēscheit ghemeene
628 Dattere mede ware ghevoet
629 En̄ ghecleet en̄ ghescoet
630 En̄ leuen souden reene
631 Nu es ghiericheit so vʼwoet
632 Dat elc settet sinē moet



633 Omme al te hebbene alleene
634 Hier ōme stordmē mēschē bloet
635 Hier ōme stichtmē mettʼ spoet
636 Borghe en̄ hoghe steene
637 Meneghen te weene
638 Iacop ic hebbe wel vʼstaen
639 Dat het waer es sondʼ waen
640 Dattu hier heues ontbonden
641 Goets es ghenouch lietmēt gaē
642 Int ghemeene en̄ hē ontfaen
643 Die arem wordē vondē
644 Dus viele alle orloghe saen
645 Dus mochtmē die zielē dwaen
646 En̄ claren vandē sondē
647 Miltheit heeft hare macht ghedaē
648 Vrecheit leert die wʼelt vlaen
649 Dit proeuē en̄ orconden
650 Die minres vandē pondē
651 Iacop eene dinc mac mi cont
652 Alse die mēsche es ghewont
653 Vā gherechtre minnen
654 Doet der oghē wandel vont
655 Al comet vter hertē gront
656 Dit euel te beghinne
657 Ic liet mi costē wel een pont
658 En̄ ics vroet ware teser stont
659 Mac mi dies in inne
660 Mine redene bliuet onghesont
661 Ø
662 Hennes wijsheit niet dinne
663 Naer dat ic redene kinne
664 Martin du best eene vri druut
665 Du spreex recht als een vriese ruut
666 Die noch noit en minde
667 Alre hande edele fruut
668 Comt vā minnē vut en̄ vut
669 Die noit dorper en kinde



670 Hē can ghehelpē el gheen cruut
671 Die stille mint of ouer luut
672 Dan hē teuel toe sinde
673 Der hertē enter oghē virtuut
674 Willic dat hier mede si beduut
675 Prouf of ic dit ontbinde
676 Entie redene bevinde
677 Een zwʼ orloghe en̄ een gᵒt strijt
678 En̄ daer toe een eewelijc nijt
679 Es tusschē dʼ hertē entē oghē
680 Therte dē oghen verwijt
681 Du best die mijns niet ne vʼmijt
682 Bidi bem ic bedroghen
683 Du best open talre tijt
684 Elkē besonder die vordi lijt
685 Du best vrient dits gheloghē
686 Sluut dine dore teenegher tijt
687 Dʼ menich dief vorē lijt
688 Bidi ben ic bedroghen
689 Dies claghic dē oghen
690 Vvapene vriendelijc viant
691 Dor di doghic meneghē pant
692 En̄ meneghe coude
693 Wach datti nature oit vant
694 Waerdi vʼbodē huus en̄ lant
700 En̄ des meīschen houde
701 Sone bonde mi gheen bant
702 Lichtre ware dan een zant
703 Al gader mine scoude
704 Men stake bet vut mettʼ hant
705 700 En̄ vʼsmorde sulkē pant
706 Onder donreene moude
707 Vp dat nature woude
708 Therte zweech en̄ toghe sprac
709 Mi dinct dat hu sin ghebrac
705 Vrouwe coninghinne
706 Dat ghi mi tyet hu onghemac
707 Wāt noit vā mi tuwaert lac
708 Een stof al quaemt mi inne
709 Alse mē mi somwile vte stac
710 Wat dochte dʼ na smeinschē sac
711 Sijn wel varē was dinne
712 Sondʼ noot maecti ghecrac
713 En̄ werpt vp mi uwē hac
714 Dat ic hu vrouwe kinne
715 En̄ mine coninghinne
716 Merket vrouwe en̄ besiet
717 Dat ghi ouer mi ghebiet
718 Alse ouer alle huwe lede
719 Mēne conde hu ghescadē niet
720 Waert so dat ghi vā hu sciet
721 Alle dorꝑhede
722 Mʼ alse ghi bi mi bespiet
723 Dinghē die ghi ane v tiet
724 Volghedijs gherne mede
725 Ghi sijt alse tcrancke riet
726 Dat dē winde volghet en̄ vliet
727 Hu onghestadichede
728 Maect hu den onvrede
729 DIt orloghe heuet ghevelt
730 Alse mē hare dē twist vʼtelt
731 Vrouwe redene bi besceede
732 Beede gader soese scelt
733 Elkē deelt soe dʼ sijn ghelt
734 Niet ghelike beede
735 Baersculdich soe die hʼte spelt
736 Alse diese ouʼ voghet helt
737 En̄ vrouwe bi harē heede
738 Mʼ des ongheuals ghewelt
739 Dat bi ziene thʼte dwelt
740 Tyet soe des oghes gheleede
741 Dus deelet soe die veede



742 Martin hier bi moghestu sien
743 Weder die oghē therte vlien
744 So therte die oghen
745 Alse therte wille ontien
746 Om niet dan die oghē spien
747 Dʼ nes gheen ghedoghen
748 Mʼ hets emmer der hertē plien
749 Alst dor doghē siet desē of dien
750 Daert hē toe wille boghen
751 So moet al sijn wille ghescien
752 Toghe moet lyen en̄ ghien
753 Dʼ dore quā ghevloghen
754 Minne int vertoghen
755 Iacop dine redene es claer
756 Al dinct soe dē ghenē zwaer
757 Die lettel ghevroedē
758 Ic weet dat wel ouer waer
759 Die ziele ware al sonder vaer
760 En̄ in sekerre hoeden
761 Wilde therte makē ommaer
762 Dʼ hare die oghē senddē naer
763 Niemē dorstem vʼmoeden
764 Dat hi beuen soude daer
765 Ø
766 En̄ wisē ten gloeden
767 Die hier ten sonden spoeden
768 Berecht mi jacop oftu wout
769 Weder es sekerst int behout
770 Rijcheit so aermoede
771 Eist leec clerc ionc of hout
772 Het dinc mi wesē gadʼ gout
773 Alstaet naer den goede
774 Aermoede prijstmē menich fout
775 Men seghet soe es seker en̄ bout
776 Vor rouers sonder hoede
777 Doch minnē si vor dwater smout
778 Si scuwē hongher ende cout



779 Eist alsic mi gheuroede
780 So dolen dese vroede
781 Martin ic mete di vul dit vat
782 Vptē stoel dʼ moyses sat
783 Daer sittē die gheleerde
784 Dat si wisē doe al dat
785 Si wisē bi dē rechten pat
786 Wel hē diere hē an keerde
787 Mʼ in wel deene sijn si lat
788 Si heetē vastē si sijn sat
789 Ne volghe niet sulkē heerde
790 Sine minnē niet vordē scat
791 Hʼ hant es altoes sondʼ gat
792 Noint volc was bouē der erde
793 Dat meer goeds begherde
794 DIe meerre menechte es dʼ daen
795 Doch vint mer sonder waen
796 Al sijn si selsiene
797 Die dē erdschē goede ontgaē
798 En̄ aermoede anevaen
799 Bi heleghē engiene
800 Si lietē hē bluwē en̄ slaen
801 Tormenterē en̄ vaen
802 Ōme die helle tontvliene
803 Hier in waert sekerst vulstaē
804 Wāt diē hē in dit doepsel dwaē
805 Sijn seker gode te ziene
806 Noch niet te messchiene
807 DIe gods sone toghet ons dat
808 Die enen gheweldich sit en̄ sat
809 Den vadʼ in sijn rike
810 Hi beete in dese aerme stat
811 Inder reynre marien vat
812 Harde omoedelike
813 Dʼ hi cume soghes was sat
814 En̄ ghedoghede meneghē gadsat



815 Vā sinē onghelike
816 Dat aermoede es een pat
817 Die dor dē hemel maect een gat
818 En̄ soe niet en beswike
819 Die hare met trouwē wike
820 Vvaenstu martin weeldich vet
821 En̄ ghecleet nv wel nv bet
822 Varē int langhe leuen
823 En̄ jh naect int bloet besmet
824 En̄ sine rechtre side ghesplet
825 825 En̄ an thout vʼheuen
826 Of thouet vā onser wet
827 Met scarpē dornē was beset
828 Alset noch es bescreuē
829 Eist dattu wilt sijn sijn let
830 Magherlike drinc en̄ et
831 Leere weelde begheuē
832 Oftu moets zware sneuen
833 Niet en segghic dat rijcheit sent
834 Die zielen inden torment
835 Vp dat ment nutte met rechte
836 Maer sekerst es vliē dat serpent
837 Dā te wandelē dʼ om trent
838 Dat het di niet bevlechte
839 Mʼ rijcheit maect dē mēsche so blent
840 Dat hi gode nine kent
841 Dus sceet men vandē lechte
842 En̄ wert vā leuene een rent
843 Dʼ valt mē indē helschē scent
844 Dus bringhet in die echte
845 Die duuel sine knechte
846 Iacop du spreex wel en̄ waer
847 Mʼ die wech es nauwe en̄ zwaer
848 En̄ zeʼe onghetreden
849 Met aermoedē te clēmene dʼ
850 Dʼ mē leuet sonder vaer



851 In eewelikē vreden
852 Mʼtin so trec die aerme naer
853 Deele hē stille en̄ openbaer
854 Vā dire weeldicheden
855 Eere der kerkē entē outaer
856 Het wert tē joncstē daghe claer
857 Dʼ di god sal besteden
858 Met sinē lieuē leden
859 Die wech es nauwe en̄ hooch
860 Dʼ jh bi te hemele vlooch
861 Dats passie en̄ aermoede
862 Oftu meer hebs dā di dooch
863 Om die gods hulde pooch
864 Deele vā dinen goede
865 Dine fiere hʼte booch
866 Ten armē mēsche en̄ pooch
867 Ontfaermcheit vā moede
868 God selue die noit en̄ loech
869 Entē mildē noit bedroech
870 Sette di in siere hoede
871 Butē des viants roede
872 Iacop die wʼelt maect ghescal
873 En̄ thyent dē vrouwen al
874 Dat wi in sonden sneuen
875 Want yeue viel den eerstē val
876 Dʼ wi ōme int erdsche dal
877 Noch alle sijn verdreuen
878 So segghē si groot en̄ smal
879 Dat soe adame thʼte stal
880 Die hē hare liet vʼgheuen
881 Sech mi wien men thyen sal
882 Dit vʼlies sondʼ ghetal
883 Dʼ wi in moetē sneuē
884 Alse enden sal dit leuen
885 Martin die ghene en es 
886 Die mi tyet dat hi m



887 Kent hi vrome ende scade
888 Ic zie die zee ic zie die vloet
889 Ic settere willins in den voet
890 Bi eenen dommen rade
891 Wien maghics draghē euel moet
892 Of mi die stroem metter spoet
893 Draghet indē ghewade
894 Of ic quaet kēne en̄ goet
895 En̄ ic mi veinse verwoet
896 Men saelt claghen spade
897 Dat ic mi vʼlade
898 Sulc thyent dē vrouwē vpsien
899 Dat si hē dat hʼte ontien
900 Alse die steen die naelde
901 Hi dinct mi mesdoen in dien
902 Wilde hi der wʼheit ghien
903 Dat hi dʼ toe taelde
904 Wat moghens vrouwē dat māne pliē
905 So nauwe om hare scoenheit spiē
906 Wies diese daer toe haelde
907 Wilde die claghere in tijt vlien
908 Sone mochtem niet messchien
909 En̄ hi den sin vʼstaelde
910 Eer hē therte daelde
911 Vrauwē sijn bi natuerē goet
912 Si slachtē den wine enter gloet
913 Die de wʼelt vʼbliden
914 Want wie des wijns te vele in doet
915 En̄ te naer dē viere set den voet
916 Hine caens niet gheliden
917 Warē die māne also behoet
918 Dat si oghen sin en̄ moet
919 Wel consten besniden
920 o ware vrouwē mīne spoet
921 wordē si vā minnē vʼwoet
922 dompelike toe tiden



923 Dit doet vrouwē beniden
924 Dat men te lettel ghetrouwe kint
925 Vrouwē claghic niet een twint
926 Bi eere maniere
927 Want wat so men vele vint
928 Wert onwert en̄ onghemint
929 En̄ men copet ondiere
930 Manne sijn loser dā die wint
931 Hare scone claghē vᵒuwē vʼblint
932 Want si sijn goedertiere
933 Grote sondē hi hē bewint
934 Die valsche wordē vᵒuwē toe sint
935 God die moetene schiere
936 Senden ten helschen viere
937 Vvat mochte vʼhieue dat adm
938 Dor harē wille dē appel nam
939 Dat wi noch besteruen
940 Ic waenre ons vordeel ane quā
941 Wāt hier ōme themelsche lam
942 Wart mēsche tonser bederue
943 Hi vʼsoende den vader gram
944 En̄ wijsde dē wech enten dam
945 945 Toter hogher heruen
946 Selsienre dinc noit man vʼnam
947 Dā die maghet gode maecte so tam
948 Dat hi eene weruen
949 Om ons wilde steruen
950 Vvat makē quaet sprekers ghescal
951 Vrauwē dadent wel na al
952 Dat dit wondʼ ghesciede
953 Al dat es en̄ wesen sal
954 En̄ dat oint was sondʼ ghetal
955 Inghele ende liede
956 Beueden groot ende smal
957 Maria ghenas den val
958 Vā meinscheliken diede



959 Soe was die rouede en̄ stal
960 960 Die zielen int helsche dal
961 Dies lucifer beghiede
962 Wāt het was sine meiseniede
963 Iacop du best dē vᵒuwē hout
964 Du gheues dē mannē al de scout
965 Ic wanict best ghedoghe
966 Ic vʼgheue al onghedout
967 Allē vrouwē jonc en̄ hout
968 Omme die vrouwe hoghe
969 Dʼ ons af quā onse behout
970 Ghedanct si soes menichfout
971 Dat soene vp hilt met soghe
972 Die ons benam dat helsche cout
973 In hare bem ic te hendene bout
974 Onse dyaloghe
975 In vraghe nēmeer no ne toghe
In de linkermarge is met bruine inkt in een kleine cursieve letter geschreven: dand martijn.
DANDER MARTIJN
001 MArtijn slaepstu slaept dijn sin
002 Spreect heuestu gheen sprekē in
003 Du dinx mi al vʼdoren
004 Dune achtes meer no min
005 Dan ōme weelde en̄ om ghewin
006 Wiltu di dus vʼsmoren
007 Waert al dijn dat comt int swin
008 Gout seluer stael loet yser tin
009 So bleuestu vʼloren
010 Daetstu ter doghet gheen beghin
011 Hef vp dijn houet en̄ dinē kin
012 Tontijt waerstu gheboren
013 Heuestu dat dichtē vʼzworē
014 Iacop du woens indē dam
015 En̄ ic te dorderecht dies bē ic gram
016 Dat wi dus sijn vʼsceeden
017 Weetstu wat mi oit mesquā
018 Dat ic bate noch nie vʼnam



019 Ant dichtē vā ons beeden
020 So es mi die sin wordē so lam
021 Dat icker node weder an quā
022 Dit deet mi vʼleeden
023 Du wecs mi alse een stotel ram
024 Al bestu wilt du werts tam
025 Leere dine worden cleeden
026 Soetelike en̄ ghereeden
027 Martijn vrient hebbic messeit
028 Ic bems te beterne ghereit
029 Ic wils al vp hu bliuen
030 Mʼ vʼstant mi en̄ ontbint
031 Eene dinc die mi vp thʼte leit
032 Die willic hu bescriuen
033 Dʼ hare die wʼelt mede meit
034 Ne dade dat lief worde leit
035 En̄ dats minne vā wiuē
036 Wat dat es in dese wʼelt breit
037 Steden bosch berch en̄ preit
038 Soude men vʼdriuen
039 Wildemen minne ontliuen
040 So jacop dit was oint dijn doen
041 Van vrouwē moeste dijn sermoen
042 Of beghinnen of enden
043 Waerstu een dorp du spraex vā coen
044 Nu es dine hʼte dies ontfloen o ertussen geschreven
045 Doch willix mi ghenendē
046 En̄ stekē af minē caproen
047 En̄ horē watti hier toe spoen
048 Dattu den onbekenden
049 Martine niene laets gheroen
050 Al haddic ane .II. yserine scoen
051 In mochtu niet ontwendē
052 Nu sprec ic saelt ontbendē
053 Martijn du sout mi vʼstaen
054 Eene vrouwe wel ghedaen



055 Heuet mi gheuaen met minnē
056 Al dat gode es onderdaen
057 Lietic al om hare gaen
058 Mochticse ghewinnē
059 Nochtā weetic wel sondʼ waen
060 Dat soe mijns niet en acht .I. spaen
061 Mijn hʼte doet mi bekinnē
062 Al soudʼ ōme die wʼelt vʼgaē
063 Dat soe mi niet en soude ontfaē
064 In hare herte binnnen
065 Hier toe nes gheen vʼwinnē
066 EEne andʼ vrouwe es die mi mint
067 Bouē al dat so leuēde kint
068 Met ghestader trouwen
069 Die mi gheprijst es niet .I. twint
070 Mʼ die scoenste die men vint
071 En̄ bloeme vā allē vrouwē
072 Nu es mijn hʼte so hart .I. vlint
073 Dat soe hare jet dʼ toe vʼbint
074 Dat soese wille scouwen
075 Hoe lieue vpsien soe mi toe sint
076 Het dinct mire hʼte sijn .I. wint
077 Soe liete hare eer bedouwē
078 Eer soere ōme quame in rouwē
079 Martin nv hore en̄ vʼstant
080 Dese twee sijn in een bewant
081 Dat costē moet seens leuen
082 Nu hebbic de macht in mijn hāt
083 Welc ic wille ic breke dē bant
084 En̄ maghet hare al vʼgheuē
085 Deene moetʼ laten den pant
086 Den liefsten die god oint vant
087 Hier toe sijn si vʼdreuen
088 Ne liech mi niet als .I. triwant
089 Mʼ sech mi an welken cant
090 Dijn herte es bleuen



091 En̄ welke du liets sneuen
092 Iacop dins gheens vraghens wʼt
093 Die de wʼheit niene spaert
094 Heuet dit saen ontbonden
095 Het es ēmer der hertē aert
096 Dat soe dʼ waert tijt en̄ vaert
097 Danē hare quamē die wondē
098 Al sout al varen inder vaert
099 Wat so wel varens begaert
100 Nu en̄ tallen stonden
101 Ic vʼloeste die mi thʼte bezwaert
102 Soudic hare dā doē smakē tswʼt
103 Dat ware onder vonden
104 Meerre moert dan sonden
105 Tonghe lieghet mʼ thʼte niet
106 Wāt so wat dat hʼte ghebiet
107 Wilmen ēmer vulbringhen
108 Wat es naersins ghesciet
109 Die sine vorme spieghelt en̄ siet
110 Int water sonder minghen
111 Hant en̄ mont hi dare wʼt biet
112 Hi bit hi claghet sijn vʼdriet
113 Natuere ne wils niet ghehinghē
114 Dat hē can ghehelpē niet
115 Hi dolt alse hi wel selue siet
116 Hine constem niet bedwinghē
117 Hine staerf bi desen dinghen
118 Medea toghet ons selue dat
119 Die rouede en̄ stal haers vadʼ scat
120 En̄ vʼslouch haren broeder
121 Om jazoene dies hʼ cume bat
122 Soe liet coninc rike en̄ scat
123 Vader suster en̄ moeder
124 Nochtan dʼ soe alleene sat
125 Wijsde hare redene dē rechtē pat
126 Al volghede soe dē loeder



127 Mʼ therte was hare so mat
128 Dʼ minne in hadde ghemaect .I. gat
129 Wille hilt dē roeder
130 Al was die redene vroeder
131 Exempel vindic sondʼ ghetal
132 Die met mi soudē lyen al
133 Dat ic hare tleuen gaue
134 Die mi thʼte rouede en̄ stal
135 Iacop mac mi gheen ghescal
136 Hier en sceedicx niet ave
137 Al tvolc dat woent sondʼ ghetal
138 Beede vp berch en̄ vp dal
139 Eist cō ofte graue
140 Dijn proeuē wert hier jeghē smal
141 Hen sal niet wert sijn een bal
142 Ghevullet met draue
143 Also helpe mi sente baue
144 Iacop du best een stout seriant
145 Dats .I. vast cnoep en̄ .I. vast bant
146 Die niemē mach ontbinden
147 Die cnoep die alexandʼ bant
148 Ontcnochte sijn zwʼt niet sijn hāt
149 Alse hijs hē wilde bewindē
150 Laet ghetakē an uwē cant
151 Mē sal hu vroetscap te hant
152 Tellen mettē kinden
153 Also vele alse diedē mach .I. zant
154 Ieghē casselbʼghe in vlaendʼlant
155 Sal diedē hier hu vinden
156 Al waendi mi vʼblinden
157 Ghi wilt sterkē uwe wort
158 Die ghi nv hier bringhet vort
159 Met truffen en̄ met poetrien
160 Of medea dede moort
161 En̄ hē naersus heuet vʼsmort
162 Dats minne vā sottien



163 Dit wort minne en̄ dattʼ toe hort
164 En was met minnē noit begort
165 Noch met ribaudien
166 Wien dat reine minne becort
167 Diene mach niet sijn bedort
168 Dies sullē met mi lyen
169 Die meesters vā clergien
170 Les toude en̄ tnieuwe testament
171 En̄ besie al omtrent
172 Alle die heleghe liede
173 Wie was vā minnē oint ghescent
174 Wien maecte oint minne blent
175 Die ane gode ghiede
176 Si minden vrouwē wel bekent
177 Scone en̄ edel vp sulc couent
178 Dat hē god hoyr beriede
179 Al dogheder ōme somich torment
180 Sulc alse mīne der ioghet sent
181 Wie waest diere ōme messciede
182 Ghelijc heidinen diede
183 Abraham was vʼsaren man
184 Doe sine amie heffē began
185 Bouē haerre vrouwen
186 Dʼ hen was gheen houdē an
187 Hine deedse wech wāt redene vʼnam
188 En̄ sine hʼte vultrouwen
189 Gheen edel man no wijs en can
190 Minnen sondʼ redene dan
191 Dit mach mē wel bescouwē
192 Sulke minres ghenietē dē ban
193 Die metter mesdaet makē ghespan
194 Die minres willic blouwē
195 Wāt dats minne vul rouwē
196 Of ic dan sette minē sin
197 Dʼ ic en mach meer no min
198 An winnē dan al scade



199 En̄ mi eene andere so heuet jn
200 Dat soe hʼ seluē en̄ al ghewin
201 Mij jan vro en̄ spade
202 Mi dincke dat ic meer sculdich bin
203 Hare die mi coes int beghin
204 En̄ ane mi bliuet ghestade
205 Dā hare die fierlike harē kin
206 Te mi wʼt draghet en̄ hʼ ghespin
207 Vā minnē els draghet te zade
208 En̄ diere ic ōme niet bade
209 Iacop of ghi niet en acht
210 Eexempele die ic vort hebbe bracht
211 Ic wille te bybele keeren
212 Die mīne hadde ouʼ adame macht
213 Soe vʼwanne met harer macht
214 Dē vroetstē vā allē heʼen
215 Vā hē sijn wi alle ghewracht
216 So eist recht dat hē elc slacht
217 Mē maghet wel doen met eeren
218 Mīne ouer redene vʼwacht
219 Wie sore ōme weent of lacht
220 Vrouwe yeue moestem leeren
221 Sijn ontbeeren
222 Vvat machte hadde samsoen
223 Of dauid of salomoen
224 Ieghē die cracht vā minnē
225 Daer ne es toe recht toe gheē doē
226 Sorobabel in sijn sermoen
227 Doet ons wel bekinnen
228 Dat wiē so vrouwē mīne ontspoē
229 Hine mochte nēmermeer gheroen
230 In siere hertē binnen
231 Hine moeste al sinē sin ondoē
232 En̄ volghē hare al ware so ghevloē
233 Oft hē seluē ontsinnen
234 Hier toe es gheen vʼwinnē



235 Iacop sech vʼstaestu niet
236 Dat dit wort amor bediet
237 Dat in dietsch luudt mīne
238 Elc letterkijn diet wel besiet
239 Hout in een wort sinne bespiet
240 Der minnē cracht daer inne
241 Aldus ontbindet latijndsche diet
242 Porringhe die dē sin wech tyet
243 Ditser een ten beghinne
244 Entie redene tontmoetene pliet
245 Aldus ontbant en̄ besciet
246 Mijn meester als ict kinne
247 Of mijn vʼstaen es dinne
248 Of dit minne es alset es
249 Wes des seker en̄ ghewes
250 Ic volghes minē eerstē worde
251 Ouer waerheit lijc des
252 Soene smaecter zwert no mes
253 Die mi therte dor borde
254 Hʼte nēmermeer ghenes
255 No gherust no ghetes
256 Lieghic vā eenē worde
257 Prouf dattu wilt jacop en̄ les
258 Dies es mijn hʼte wel gheles
259 Dat ic mi eer vʼmorde
260 Eer icse steruen horde
261 Martijn ruut gramarien
262 Du pleghes dies rude liede plien
263 Diet ware niet wille lyen
264 Mesdaden die dē wisē messchien
265 Salmē niet in exemple tyen
266 Mʼ gode benedyen
267 Die ons dʼ bi leert sondʼ vlien
268 En̄ vp gherechte mīne zien
269 Ic zwerdi dat bi marien
270 Dat ic di doe noch heden ghien



271 Met mi oftu best een paijen
272 Ofte in heresien
273 Of van sduuels partien
274 Nu hore na mi en̄ vʼstant
275 Wie was die eerst mīne vant
276 Dan god die selue es minne
277 Al dat oint maecte sine hant
278 Al minnet sire hertē bant
279 Met besceedenen sinne
280 Ia lucifer dē helschē viant
281 Ne haet hi niet dats becant
282 Noch en dede vā beghinne
283 Dat hi sit indʼ hellē brant
284 Dat dede der houerdē pont
285 Der helscher coninghinnen
286 Dʼ bliuet hi altoes inne
287 Dat dit waer es proeft wel dat
288 Ware eeneghe dinc vā gode ghehat
289 Hen mochte niet ghedueren
290 Die onghetellede gods scat
291 Hen was noit tontfarmene mat
292 Sine creaturen
293 Vp dat mens hē met trouwē bat
294 Mʼ lucifer sit en̄ sat
295 Altoes en̄ telker huren
296 Inder fierre houerdē stat
297 En̄ nēmermeer wet hijs sat
298 Dus en mach sire naturen
299 Gheene ghenadē ghebuerē
300 Of men dit bi redenen weet
301 Dat god niemene heuet leet
302 Wien gheuet hi tlanghe leuē
303 So dē ghenē die hē es wreet
304 So die hē met minnē heet
305 Onderdaen es bleuen
306 Ic dart wel segghē vp mijn beheet



307 Sine houescheit ware onghecleet
308 Liet hi dē ghenē sneuen
309 Die al tsinē dienste steet
310 Dies ghelijcs willic ghereet
311 Den loen hare weder gheuen
312 Die dor mi lust beuen
313 God gheuet al cleene en̄ groot
314 Dies die mēsche heuet noot
315 Dit proeft men bi sinne
316 Hi storte dor ons sijn bloet root
317 En̄ gheuet ons themelsche broot
318 Vp dat mē weder minne
319 Dor ne gheenē wedʼ stoot
320 Dʼ ons sonde oit mede scoot
321 Ne laet hi ons daer inne
322 Legghē wi thooft hē indē scoot
323 Soude so makē dā die doot
324 Die ic mi so hout kinne
325 So ware mijn vroedē dinne
326 Vvaerheit jacop du segghes waer
327 Maer het was mi te vindene zwʼ
328 Dattu hier heues ontbondē
329 Ic lye vʼwonnē openbaer
330 Mine mīne es dʼ zielen vaer
331 En̄ besmet met sonden
332 Du seghes dʼ an wel en̄ waer
333 Redene heuet minē waē om̄aer
334 Dit hebbic onder vonden
335 Nu moete ons god ghebringhē dʼ
336 Minne niet en end hʼ jaer
337 Enten lesten stonden
338 Vrien met sinē wonden
DIT ES DE DERDE MARTIJN
001 IC mane mannē mettē wiuē
002 Die dit sullē lesen of scriuē
003 Vptē hoghesten ban



004 Dat si dit dicht latē bliuen
005 Reene dat siere niet in en driuē
006 Lettre wort af no an
007 Doen sijt oec hē sal becliuen
008 Minē ban en sine sulne wriuē
009 Niet af moghen nochtan
010 Hennes gheen spot dit vā keytiuē
011 Hets dʼ ic mi ōme liet ontliuē
012 Eer icker sciede van
013 Nu hort die leeren can
014 Iacop wi hebbē ondʼlinghe
015 Ghehandelt messelike dinghē
016 Nu antwort mi vp een
017 Leert mi eer ic hu ontspringhe
018 Hoe ic mijn hʼte dʼ toe dwinghe
019 Te kēne hē dien wi vleen
020 Ic lese somwile en̄ in singhe
021 Gode te kēne bi sinē dinghe
022 Es leuen sonder ween
023 Dits claer waer en̄ ghehinghe
024 Subtijl ware thʼte diet bevīghe
025 Want hogher dinc en es gheen
026 Nu antwort onder ons tween
027 Martijn du vraghes wel hoghe
028 Al vloghic bouē dʼ inghele vloghe
029 Bouē cherubin en̄ cheraf
030 So weetic wel dat ic en moghe
031 Berechtē dat te vullē doghe
032 Met wordē hier af
033 Alle sinne sijn te droghe
034 Alle creaturē hoemē poghe
035 Ne doghē niet een caf
036 Dat hare eenich te vullē toghe
037 Mʼ vʼscaerp dijns sinnes oghe
038 Hore wat scrifture mi gaf
039 Hout in diere herten graf



040 MOyses spreect in sinē boekē
041 Beesten die dē berch besoeken
042 Moeten sijn ghesteent
043 Beeste es die mēsche die willeroekē
044 Te nauwe ōme die godheit loekē
045 Hets recht dat hijt beweent
046 Du soucs mi in allē hoeken
047 Met rimen sondʼ valsch vā doekē
048 Es dit goed ic wane neent
049 Du telles mi mettē wisē cloekē
050 Waert goet ic soudʼ hu ōme vloekē
051 Ic wane dine hʼte meent
052 Dattu mi heues vʼbeent
053 Iacop dune souds di niet vʼgramē
054 Ic wils mi al mijn leuē scamē
055 Haddict oint ghedocht
056 Oecs lijcs metti te samen
057 Dat die hoecheit dʼ hogre namē
058 Te verre niet en doech ghesocht
059 Al waert dat alle dingle quamē
060 Sine connē die godheit ghehamē
061 Dits al af ghenocht
062 Leere minē cranckē sin minē lamē
063 Ghewont metter sonden bramē
064 Van dattu vʼmocht
065 So es mijn wille vulbrocht
066 Martijn merc in dinē zinne
067 God es een wesen vor alle beghīne
068 Tedelste bouē al
069 Sijn wesē es als ict kīne
070 Dupperste godheit dupperste mīne
071 Dat es of wesen sal
072 Sine ghewʼken dʼ mē kēt jnne
073 Sijn si so groot dat si sijn dinne
074 Diet bekennē ende smal
075 Sine wijsheit es coninghinne



076 Bouē alre hande ghewinne
077 En̄ bouē al gheual
078 Daer bouē of hier int dal
079 DEn hemel enten troen nv merke
080 God es bouē allē sinē ghewerke
081 En̄ onder alle sine dinc
082 Hi es butē al nv merke
083 Alse diet hout wel en̄ sterke
084 Hier vte nine sprinc
085 Oec segghē ons die wise clerke
086 Hine es ghedeelt niet in perke
087 Hier in dine hʼte dwinc
088 Mʼ gheheel in elkē merke
089 Butē binnē in watʼ in zwʼke
090 Hier toe dine hʼte brinc
091 Sondʼ eeneghē losen winc
092 Bouen es god alse heere
093 Die besittere es ēmermeere
094 Alles dies men weet
095 Onder alse die in allen keʼe
096 Die dinc hout moghēdelike zeʼe
097 En̄ ieghē al vʼscheet
098 Butē alse die met sire weere
099 Sijn werc vervult dat hē en dere
100 Ne gheene dinc cout no heet
101 Binnē alse die met sire leere
102 Sijn werc vervult met selker eere
103 Dat eewelike steet
104 Wient lief si oft leet
105 BOuen al es god ghedraghen
106 Nv gheene dinc en mach beclaghē
107 Dat hise hiet verlast
108 Onder sonder last vā waghen
109 Wāt hē en moyet no jaghē
110 Sijn wesen es so vast
111 Butē breet hi niewer sijn draghē



112 Want hi es in elkē daghen
113 Wert voghet en̄ met gast
114 Binnē vʼvult hijt ieghē plaghē
115 Dat sine dinc met gheenē vlaghē
116 Ne sijn ongherast
117 Noch ghequetst een bast
118 Van eenē god sprekē wi vā eenē
119 Dien wi vader en̄ sone meenē
120 Enten heleghen gheest
121 En̄ weet wel dat wire ghenē
122 So groet noemē of so cleenē
123 Datter yemene es meest
124 Eenē god segghē wi eenē reenē
125 Noch vʼuoghedē noch vʼleenē
126 Sone esser ane vʼheest
127 Die sinē sin so laet vʼsteenen
128 Dat hi dies loechent hi moet weenē
129 En̄ eeuwelike sijn ghevreest
130 Indē helschē tēpeest
131 Vvi settē dē vader voren
132 Onghewonnē en̄ ongheborē
133 En̄ vor al beghin
134 Daer naer dē sone vut vʼcorē
135 Vā hē ghewonnē alse wijt horē
136 Eer oint beghin ghinc jn
137 Dē heleghē ghest leʼen wi dē dorē
138 Huut desē cōmende : ondoe sine oren
139 Elc mēsche en̄ sinē sin
140 En̄ late tgheloue niet te storē
141 Wāt al hadt die wʼelt ghezworē
142 Sine condent om gheen ghewin
143 Ghegronden meer no min
144 Eer of achtʼ tijt of stonde
145 Dat vʼstaet vā minē monde
146 Was noit an dese drie
147 Dē vadʼ settē wi als tē grōde



148 Daer alle doghet vte begonde
149 Die mē vʼsta ofte sie
150 Dē sone alse wijsheit diet al ꝯde
151 Des vadʼ claerheit en̄ sine orꝯde
152 Die vā hē en sciet nie
153 Die vā dē heleghē gheest ontbondē
154 Haerre twier mīne hire in vōde
155 Dese drie warē je
156 Een god des ghelouet mie
157 NIemens wille hi hiet makē
158 Hine moet in hē seluē smakē
159 Drierande triniteit
160 Wāt hi dʼ dinc moet moghē ghenakē
161 En̄ hi moet conē die dinc gherakē
162 Of hets hē al ontseit
163 Oec moet hi dʼ ōme waken
164 Macht const wille dese .iij. sakē
165 Vintmē in die mēschelicheit
166 Die dese note wel can craken
167 Hine darf beidē nochte hakē
168 Hine vint in eene godheit
169 Drie ꝑsonē gheleit
170 DEse god dʼ wi af leeren
171 Doet troen sōne en̄ sterre keʼen
172 En̄ al dat roerende si
173 Sijn rustē es nochtā so vul eerē
174 Dat hē niet en can ghedeeren
175 Gheen porren verre no bi
176 Hi es dʼ hi was sondʼ sceeren
177 Hine wille minderē no meeren
178 Hi es sijn selues so vri
179 Hi doet alle dinc gheneeren
180 Sine rijcheit mach niemē vʼteerē
181 Alle stedē vervullet hi
182 Dus leeret tgheloue mi
183 GOde besluut gheene stede



184 Mʼ alle stedē beluuct hi mede
185 In sine godlicheit
186 Sine jare keert sine moghenthede
187 En̄ niet es dattene keʼen dede
188 Sine macht es so breit
189 Cracht no macht no onvrede
190 Ne mach hē doē onledichede
191 Hoe so die sake gheit
192 So ghestade es god in sine zede
193 Dattene cracht no gheene onlede
194 Huut sinē pore en leit
195 Dits al waer gheseit
196 Heden ghister es onse leuē
197 En̄ daers gheen hende an ghedreuē
198 Si het cort ofte lanc
199 Mʼ alse mē vint vā gode bescreuē
200 Dit wort hedē esser af bleuē
201 Den eeweliken ōme ganc
202 Dʼ gheen hende an mach cleuē
203 Noch gheen beghin an wʼt vʼheuē
204 Sijn wesen es so stranc
205 Siere jeghē wordicheit es beneuē
206 Dat was en̄ wert dʼ eist bescreuē
207 En̄ nv es ghemanc
208 In dese weerelt cranc
209 Martijn nv en clach no crone
210 Dits een god in drie ꝑsone
211 Daer ic af spreke dye
212 Euen gheweldich euē scone
213 Even ghelijc in hemel in trone
214 Sijn dese eenighe drie
215 Redene en draghet hier niet de crone
216 Mʼ tgheloue sonder hone
217 Dat en twifelde nie
218 Wat eeren hadwijs of wat lone
219 Dat wi die niet doghē .I. bone



220 Ghelouen dat elc zie
221 Nu antwort mi ghie
222 Iacop ic lye ten beghinne
223 Dat ic subtijlre wort vā sinne
224 Niet en hebbe ghehort
225 Dan du mi hier maex in jnne
226 Doch prouuic wel en kinne
227 Te grondene dese wort
228 Daers onse redene toe wel dinne
229 Ons en trecke tgheloue en̄ mīne
230 Vpwaert ter hemelscher poort
231 Dʼ god es loen bouē al ghewinne
232 En̄ dʼ tgheloue es coninghīne
233 Nu antwort mi bet vort
234 Of ics niet en hebbe vʼbort
235 DIe gods sone sach dē mā vʼladē
236 Entē viant vā ouerdaden
237 In roeme seere groot
290 En̄ wildem staen in staden
291 So dat hi bi sire ghenaden
292 Marien dat ontboot
293 Die met hē saen wart gheladē
294 Sondʼ last of point va scaden
295 En̄ sonder eeneghen noot
296 Moeste soene soghē en̄ baden
297 Die alle dinghē mach vʼsaden
298 En̄ houdē in harē scoot
299 Dies hare nine vʼdroot
300 Al gheheel en̄ alte male
301 So ruste in die maghet smale
302 Gods moeder gods kint
303 En̄ also wel oec alte male
304 Was hi indes vaders sale
305 Met hē en twifelets twint
306 Die mēscheit dans gheene hale
307 Ne sloot niet in dien dale



308 Die godheit diet al bint
309 Die godheit heuet gheene pale
310 Die mēscheit dat meent mine tale
311 Ontfinc god diet al mint
312 In hē dus eist bekint
313 Even gheweldich en̄ heere
314 Es hi en̄ was ēmermeere
315 Den vader in die godheit
316 Mʼ eist dat mē ter mēscheit keʼe
317 So was hi vele minder zeere
318 Naer die mēschelicheit
319 Naer die godheit spreect onse leere
320 So was ontsteruelijc sijn eere
321 Dit es een besceit
322 Die mēscheit doghede alsic spᵃc eere
323 Gheesele naghele en̄ speere
324 Die doot en̄ ander leit
325 Enter joden pleit
326 DIe mēscheit liet hare besnidē
327 Dopē proeuē in diē tiden
328 Vandē ouden viant
329 So liet hare baen en̄ beniden
330 Dor borē handē voetē siden
331 Soe staerf dus eist becant
332 Die ziele wilde ter hellē tiden
333 Dʼ soe die ghene wilde vʼblidē
334 Die de duuel bant
335 Ay hoe si gode benedyen
336 Die heleghe alse sine saghē stridē
337 Ieghē des duuels brant
338 Dʼ hise binnē vant
339 Die godheit wecte vā dode te liue
340 Tvleesch dat hi vā dē reenē wiue
341 Vrouwe marien nam
342 Hi troeste sine lieue keytiue
343 Hier .IJ. hier .IIJ. hier .IIIJ. hier .V.



344 Met hē hi eten quam
345 Dus es die gods sone alsic scriue
346 God en̄ mēsche elc man bliue
347 Hier inne ghehorsam
348 Es oec eenich sin so stiue
349 Die ieghē dit gheloue kiue
350 Hē sal themelsche lam
351 Ten joncsten wesē gram
352 Indē hemel es hi gheuaren
353 Daert die sine an saghē twarē
354 Tes vaders rechtre hant
355 Daer hi altoes sonder sparen
356 Den vader bidt vor sine caren
357 Die hē hier sijn bekant
358 Noch comt hi hē hier vʼbaren
359 Doemē die wʼelt met sinē scarē
360 Enten helschen viant
361 Sonne en̄ mane sal hi vʼclarē
362 Die bi adame vʼdonckert warē
363 Lucht water en̄ lant
364 Sal purgerē een brant
365 Al waest dat hi dus vp rande
366 Hi liet dē sinē daer te pande
367 Sijn vleesch en̄ sijn bloet
368 Te sacreerne in priesters hāde
369 Wie was die sulke gaue becande
370 Of beter of so goet
371 Ay god nv brec onse bande
372 En̄ vʼghef ons dine hande
373 En̄ dinē euelen moet
374 Dat onse mont en̄ onse tande
375 Smaken moet sondʼ scande
376 Sijn vleesch en̄ sijn bloet
377 Dat vut sire siden woet
378 Vvt desen sone vut desē wondē
379 Wies godheit niemē mach ghegrondē



380 Noch wies mēschelicheit
381 So vloydē ende begonden
382 Die sacramentē te dien stondē
383 Vā alre salicheit
384 Ne hebbe mijn gheloue ontbondē
385 So ic naest hebbe ondervondē
386 Na mire moghentheit
387 Die dit gheloue vast orcondē
388 Aflaet groot vā harē sondē
389 Es hē altoes ghereit
390 Vp dat mer in vulsteit
391 Iacop du berechts mi scone
392 Nu berecht mi vandē ꝑsone
393 Die mē heet helich gheest
394 Hoe mijn gheloue sondʼ hone
395 Te hē clēme en̄ spāne crone
396 Die alre gauen es meest
397 Want vandē vader entē sone
398 Hebdi mi dat hu god lone
399 Scone berecht en̄ vʼheest
400 Dies danckedi de martelare vrone
401 Dʼ bouē indē hoghē trone
402 En̄ gheue di vulleest
403 Datture coms onghevreest
404 Martijn ons leert die scrifture
405 Dat een god eene nature
406 Emmer sijn dese drie
407 Altoes euen na ghebure
408 En̄ vʼsceeden te gheere hure
409 Noch vʼschieden nie
410 Vadʼ kint vʼstant ter cure
411 Vut deser dobbelre gods dure
412 Wie caent ghegrondē wie
413 Coemt die gheest die soete ghure
414 Die reene godheit entie pure
415 Hier vp prouf ende zie



416 Met hertē ende dies ghie
417 DIts die troost die alre meest
418 Hē die arem sijn vā gheeste
419 Leert hi blide sijn
420 Hi es in pinē altoes feeste
421 Hi doet meneghē die was beeste
422 Sijn zuuer ende fijn
423 Wapene god die dit vʼheeste
424 Dat hi vā sinē vulleeste
425 Smaecte een dropelkijn
426 Die ware gode die alre meeste
427 Wāt gheene vreese vā tēpeeste
428 Noch oec ne gheen venijn
429 Ne scaedde des zielen sijn
430 DIts des vaders en̄ soens gaue
431 Rijcheit bouē alre haue
432 Fonteine des leuens al
433 Wie so porret vort hier haue
434 Wat rijchedē datmē hē gaue
435 Soude hē dincken smal
436 Rijcheit die cō heuet of graue
437 Nes tiendē deel vā eenē cave
438 Ghehacht vor dit gheval
439 Ihesus die ruste indē graue
440 Met deser helicheit so laue
441 Ons alse men rumen sal
442 Dit arme erdsche dal
443 DIts des vadʼs en̄ des sons mīne
444 Dits caritate dʼ altoes inne
445 Rust die triniteit
446 Hi es die der ꝓpheten sinne
447 Leerde en̄ maecte in jnne
448 Des gods soens mēschelicheit
449 Hens cō noch coninghinne
450 450 Die nēmer af laet ghewinne
451 Van sire onsalicheit



452 Hine hebbe een traen al waert oe dinne
453 Vā desē dauwe tsinē beghinne
454 Al wel varē es hē ontseit
455 Dʼ dese es onghereit
456 DEse leerde dē apostelē twarē
457 Alle die tonghē die doe warē
458 In dese weerelt breet
459 Dese gaf dē martelaren
460 Dat si constē sondʼ mesbarē
461 Ghedoghē harde menich leit
462 Dese can de sinne vʼclaren
463 Die de sondē hebbē vʼzwarē
464 En̄ tcoude maken heet
465 Sinē lieuē sinē caren
466 Deelt hi sondʼ eenich sparē
467 Dat godlike cleet
468 Dat nēmermeer vʼgheet
469 Vvt helpt martijn sin en̄ tale
470 Die begheuē mi alte male
471 Meer te sprekene vort
472 Elc ꝑsoen vʼstant mi wale
473 Es god en̄ dies nes gheene hale
474 Vā dren dʼ men af hort
475 Doch eist waer een die berch en̄ dale
476 Sciep en̄ al tgrote en̄ alt smale
477 Dʼ af tellen alle wort
478 Ne ganc niet ouer dese pale
479 Hout dit in dire hʼtē zale
480 Sone wertstu niet vʼsmort
481 In die helsche mort
482 Vvare oec jemē die wedʼ sprake
483 Dit gheloue en̄ dese sake
484 Hi ware eewelike vʼdoemt
485 Recht waert datmē indē brāt stake
486 En̄ dʼ na thelsche vier smake
487 Dʼ mē die duuele in droemt



488 Helpt god dat ic daer gherake
489 Dat ic zie dʼ ic af make
490 Die godheit al onghenoemt
491 Sone trect mi niet de helsche dʼke
492 Met hē ter eeweliker wrake
493 Daermē die duuele in droemt
494 Wien dat scaet of vroemt
495 Amen jacop lieue gheselle
496 Mi dinct dat ic hu zeʼe quelle
497 Doch haddix grotē noot
498 Alsic dit lese en̄ spelle
499 Maghic leeren als ic vʼtelle
500 Mijn gheloue al bloot
501 Dʼ ic bi scuwē mach die helle
502 Vp dat ic mi dʼ toe vʼsnelle
503 Te doene dat god gheboot
504 God die de doot wrac vā abelle
505 Bringhe ons noch ter hoghʼ celle
506 Dats in abrahams scoot
507 Naer dese corte doot . Amen .
                    