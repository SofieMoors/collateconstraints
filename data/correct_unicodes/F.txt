
001 WApene merten hoe
saelt gaen. 002 Sal dese
werelt yet lāge staē
003 In dus cranckē geloue.
004 Soe sal mijn vrouwe vā eerē saen
005 Sonder twiuel ende waen
006 Rumen der heeren houe.
007 Ic zie den scalkē wel ontfaen
008 Die de heeren connē dwaen
010 Ende plucken vanden stoue
011 Ic zye den gherechten slaen
012 Beyde bescatten e vaen
013 Alse die meese in die cloue
014 Recht often god verscroue.
015 HOe langhe sal gedogen dit
015 God. die alle dinc besit
016 In ziine heerscappie
017 Dattie goede vleeut e bid
018 Hem en doech dat no dit
019 Datti ye ghedye.
020 Al gaet inden helschen pit/
021 Eest grau blau zwert oft wit
022 Hets ghetrouwe als die zie
023 Recht man deluet sonder spit/
024 Hine heeft te poynte niet gehit/
025 In gheene baelgye/.
026 Mi es leet dat ic waer lye/
027 LAet ons mertē ouer een
028 Hier af sprekē ondʼ ons tween
029 In dit dyaloge.
030 Wanē quam ons desen ween
031 Die wilen so onweert scheen
032 Ende nu sit dus hoghe
033 Ic sal vraghen ende vleen
034 Antwoirt mi ia oft neen
035 Van dat ic dy betoeghe/.



036 Ledicheyt es vrome gheen
037 Arbeyt vint vier inden steen
038 Daer bij ontsteect dat droeghe
039 Nu spreect ende ict ghedoeghe
040 SPrekē iacob lieue cōpaen
041 Waer soudic dat hebbē vʼstaē
042 Dat ic daer toe dochte
043 Te verclaren dinen waen
044 Die in twiuele es beuaen
045 Dats dat ic niet en vʼmochte
046 Doch en wilics niet ontgaen
047 Ic wille dine bede ontfaen
048 Die dit ane my zochte
049 God seynde mi dē hemelscē traen
050 E moet mine zinnen dwaen
051 Want hij mi diere cochte
052 Ende ict gheerne volbrochte
053 MErten doē die werelt begā
054 Man te verheffen bouē mā
055 Doen schiet mi vrouwe ver eere
056 Vāden dorper e wijsde hē dē dan
057 E dʼ trouwe e doghet was an
058 Dien hiet zij sijn heere
059 Nu maken die heerē een gespan
060 E gheuē der eeren eenē ban
061 E en willē niet dat zij keere
062 Zeght mi wanē dit fenijn ran
063 Toecht mi redene daer van
064 Want ict gheerne leere
065 Wies scult dat het weere.
066 Iacop mi dunct ouerwair
067 Sint dat edelheit hadde vaer
068 Te pinen om die eere
069 E zij trac den scalken naer
070 Die raden nu hier nv daer
071 E niet en ertussen geschreven scelden den heere.



072 So es del herte worden zo zwair
073 Dat sij te clymmē heeft ommaer
074 E daelt int lanc zo meer
075 Dits nu alder werelt claer
076 E oic zietment wel openbaer
077 Dus es verbannen eere
078 Ende wederstaen ten keere
079 NU merct bidʼ zōnen licht
080 Dat alder werelt oge bericht
081 Bij hare edelre natuere
082 Als dat zwerc dair iegen vecht
083 Entie neuel met sire drecht
084 Sone can sij te diere vren
085 Niet ghetonē haer scone lecht
086 Dus verdonckert die scalke knecht
087 Die edele creatueren.
088 Als hij hem daer ane hecht
089 E haer edelheyt verplecht
090 Dat zij laet ghedueren
091 Bij haer. den scalken sueren
092 SInt dat scalke droegē ouʼ een
093 Dat neen wʼt ia e ia neen
094 E hem dat wijsheyt dochte.
095 E edelheyt daer om green
096 Want daer wasdom vut scheen
097 Wanen soet comen mochte
098 So es edel herte worden steen
099 Dat haer ontfermde dinc ne gheē
100 Dan daermē ghelt vut knochte
101 God geue hē den langen ween
102 Die te knaghen gaff dit been
103 Den edelen ghedochte.
104 Want hire moort an wrochte
105 Wat zal zeghel e was
106 Off brieue die gewagē das
107 Van dat lantsheeren gheuen



108 Hets el niet dan ghedwas
109 Also lief had my een sas
110 Oft een vriese bescreuen
111 Trouwe es broesscher dan .I. glas
112 Die wilen eer zoe sterck was
113 Es nu te nieute bleuen
114 Ic waens noyt heere ghenas
115 Die scalke te sinen rade las
116 Hine moeste int eynde sneuē
117 E sulke es slans verdreuen
118 MErten du berechts mi wel
119 Hier bij sijn die heren fel
120 Ende wandel in die tale
121 Ic en weeter toe zeggen el
122 Die scalke hout loesheit ouʼ spel
123 Hij pijnt hoe hij doget vʼsmale
124 Caym sloech den edelen abel
125 Dus smeect die sinē heʼe wel
126 Hoe hine trect te dale
127 God die ons noch doemē sel
128 Hem biddic datti den duuel
129 Inden lesten male
130 Metten scalken betale
131 MErten nv berecht mi dies
132 Berecht oft .I. god die nye en «wies»
133 Maecte alle creatueren
134 Twij heeft die qᵘde dan den kies
135 Entie goede valt int verlies
136 Wie saelt voir recht cueren
137 Mijn sin zeyt mi als een ries
138 Hij die adame dlijf in blies
139 Die meester der natueren
140 Heeft beuolen merct e besies
141 Dese dinc eest waer zo ghies
142 Der blijnder auontueren
143 Die verkeert telker vren.



144 IAcob zegt bistu verdoort
145 Auontuere en es maer .I. woort
146 Van gheuensder spraken
147 Brincstu ongeloeue voort
148 God siet alle dinc ende hoort
149 Wiltu den duuel maken
150 Wat heeft diin hʼte dus becoort
151 Dattu hels ant dlegher boort
152 Die papen selent smaken
153 So worstu vʼbrant e vʼsmoort
154 En gaue om diin ziele niet .I. oort
155 Men mach met sulken zaken
156 Gode niet ghenaken
157 God en was noyt moede no mat
158 Int wout en es loof no blat
159 Buten sijnre hoeden
160 Al dat es in elke stat
161 Dat behoet hij ende besat
162 Met godliker hoeden
163 Al ghehinct hij dan dat
164 Dat die quade wint scat
165 E men heet den vroeden
166 So hij hoger sit opt rat
167 So hogher val zo meerdʼ plat
168 Inder helscher gloeden
169 Onder der duuelen roeden
170 DEn rechtē wech tʼ hellē waert
171 Entie alder cortste vaert
172 Dats gheluc in sonden
173 Alsmē gheen mesdoen en spaert
174 E men ēmer wert bezwaert
175 Die ziele. met sonden ghebondē
176 E dan ghesciet datmen begheert
177 E niet en roect wie dat mesuaert
178 Nu noch te gheenen stonden
179 Dan comt die doot die niet en spaert



180 Onuʼzien hets haer aert
181 Om te panden vandē ponden
182 Die niemant en kan ghegronden
183 MErten du heues mi bekeert
184 E ghewijst ende gheleert
185 Van dat ic niet en wiste
186 Al sie ic meer den quaden gheeert
187 Mijn herte en werdes niet verseert
188 Noch in gheenen twiste
189 Al heefti meer dan hij vʼteert
190 E hij ghewint dat hij begheert
191 Met scalcheden e met liste
192 Ghinder wert hij ghedestrueert
193 Ende ghebonden e ghemeert
194 Sine kinder gaen te quiste
195 Ghelijc eenen miste:
196 Mertē en waerstu niet zo wreet
197 Een dinc dat ic niet en weet
198 Soudic dij gheerne vraghen
199 Twij ziin die sonden gode so leet
200 Datti den sondare es so wreet
201 In wraken e in plaghen
202 Want gheen sondare in sōde steet
203 Langher dan siin lijf es breet
204 Twij torment hine met slagen
205 Eeuwelijc sonder verscheet
206 Dit en schijnt te pointe n geleet
207 Dordeel. dorst ics ghewagen
208 Al en weet is wien claghen
209 Iacob die alle herten kent
210 Sent den sondaeʼ recht tormēt
211 Nader herten ghedochte
212 Om dat hij wille als een rent
213 Altoes leuen onghehent
214 Op dat wesen mochte
215 Soe es hij ter hellen ghesent.



216 Dair hij eeuwelic wert gheschent
217 Want siin wille dat wrochte
218 Besich diin herte al omtrent
219 Duncti dese redene blent
220 Die ic hier voort brochte
221 Heent diet wel besochte
222 MErten du segghes wel e waer
223 Ende dine redene es claer
224 Ende licht te verstane
225 Al ghepeins es openbaer
226 Voer hem die tellet alle haer
227 Ende wat den hemel heuet ane
228 Ia louer gras dach ende iaer
229 Dropel waters en es hē niet zwaer
230 In tellēne te bestane
231 Hij heeft ypocricie ōmaer
232 E leget hem met wrakē naer
233 Die in hare bane
234 Pleghen mede om te gane
235 Suete mertē mē leest dat
236 Al gaef ic wech goet e scat
237 Ende doghede grote coude
238 Waer ic in hooft sonden mat
239 En holpe mi niet een blat
240 Sprect die nuwe wet e doude
241 Die ons dus nauwe makē dē pat
242 Te hemelwaert e zo glat
243 Ic wilde dat god selue woude
244 Dat sij poirtiers waren ghesat
245 Ter hellen. sij souden tgat
246 Soe houden met ghewoude
247 Datter cume yement in comē soude
248 IAcob menich proeft e becoirt
249 Dʼ heiliger scriftueren woirt
250 Ende wanense wel ghegronden
251 Dā clappē zijt leecken lieden voirt



252 Die gheerne nieuwe dingen hoirt
253 Wat hij heuet vonden
254 Selue vʼstaet hijs niet een woirt
255 Dits meerder mesdaet dan moort
256 Dat sij gods woort dus wonden
257 Hier nayen sijt hier eest gescoort
258 Hier brect een nagel hier een boort
259 Wapene ouer dese honden
260 Nu ende tallen stonden
261 WAnen zij die wort gegrōden saen
262 Dair die wortele ane staen
263 Gheplant in hemelrike.
264 Sij iagen vele mer cleue sij vaen
265 Dan willē zij te gader slaen
266 Ghelijc ende onghelike
267 Dies laet ic miin vragen staen
268 Het dunct mi best ghedaen
269 Dat ic hier aff wijke
270 Dan ic vele in eenē dōme waen
271 Beter es dat ic vlye die naem
272 Dan ic te kempe strijke
273 Jegen den kempe eerlike
274 OFt god ten ionctē dage zal
275 Ghepens e woort bezichtē al
276 Dair wij oyt in mesdaden
277 Soudi als een onweert bal
278 Weldaet werpen int helsche dal
279 Soe waer hij sonder genaden
280 Neen hij ne es niet soe smal
281 Van weldaden dat ghetal
282 E wort van grade r erboven geschreven te grade
283 Van gode ghedanct die nie en hal
284 Datmen weldede ofte stal
285 Gherechticheyt soude scaden
286 En hoorde god niet die baden
287 DAt zeyt tgheloeue mijn.



288 God moet in hem seluen ziin
289 Hine mach el niewers wesen
290 Hij es gherechtich ende fiin
291 E ghenadich dats aenschijn
292 Hij es alleen van desen
293 Die vanden water maecte wiin
294 Hine es siins selfs niet eyghin
295 Soe wat die doeren lesen
296 Jacop hout tgheloeue mijn
297 Hets menich onbescheden zwijn
298 Te priesterscape gheresen
299 Dies niet en kan ghenesen
300 MErtē dine antwoirde es goet
301 Ic bin dies zeker e vroet
302 Weldaet en wert niet vʼgheten
303 Laet hē begaen diet gheldē moet
304 E diet al bij redenen doet
305 Nēmeer en wil ics weten
306 Hii es diet al maecte e behoet
307 Ghelijc die hīne die kiekē broet
308 Heeft hij al beseten.
309 Hij gheeft ons ziele vleesch e bloet
310 Hij behoet ons voir die helsche gloet
311 Dat wij niet en werden verbeten
312 Ten ioncsten dage no doir gheten
313 MErten menich perlement
314 Men seit dat die mīne es blent
315 Oic eest een woort ghemeene
316 Om dat ic bin een onwijs rent
317 Maect mi dese woirde bekent
318 En es niet wijsheyt cleene
319 Es dit waer soe es mīne tormēt
320 Die haer volghede waer geschent
321 Ende onteert al reene
322 Nu seit elc wijse al omtrent
323 Dat mīne dat zuete instrument



324 Gode van nazarene
325 Brochte in desen weene
326 IAcop diin vrage es zwaer
327 Doch proeftmē openbaer
328 Drierhande minne
329 ¶ Die ierste es caritate dats waer
330 Die es sonder pine e vaer
331 E daer woent god inne
332 ¶ Dander trect die werelt naer
333 Om eere om goet staet al hʼ gaer
334 Dat es eene bastaertdinne
335 ¶ 335 Die derde mīne eyschen die iaer
336 Als bij natueren elc siin paer
337 Al doch siin zij dinne.
338 Die deser volghē met zinne
339 DEerste minne es soe groot
340 Dat alleene dat god ye geboot
341 En volprijsde niet haer weerde
342 Ja sij trac themels broot
343 Hier neder indʼ maghet scoot
344 Onder der ioden zweerde
345 Mīne es god die merct al bloot
346 Wie mochtē anders bringē indʼ noot
347 Hem diet al verueerde
348 Dan hij hem dair in besloot
349 Die doer mīne sijn bloet root
350 Storte hier neder op deerde
351 E in minne openbaerde
352 Wien dat sulke mīne es cont
353 Als karitate hij es gesont
354 Men mach hem niet verblindē
355 Al laghe hij indʼ hellen gront
356 Waer hij dʼ mede ghewont
357 Hine waer niet in ellenden
358 Mʼ god en wille den riken vont
359 Gheenē sondare no ghenē hont



360 Nēmermeer toe senden
361 Die edele gaue dat diere pont
362 Smaecte alleen der vriendē mont
363 Men mach haer lijf doen enden
364 Maer niet die ziele schenden
365 DAnder mīne es ombehoet
366 Wāt sij staet na deertsche goet
367 E na der werelt eere
368 Dits mīne die dicke doet
369 Ridderscap wesen verwoet
370 Enten wokenneere
371 Want die ridder niet en ghedoet
372 Hine verslijt vleesch ende bloet
373 Op dat siin prijs meere
374 Dandʼ. al wʼ al gelt een vloet
375 E hem vloeyde inden moet
376 Hem soude noch zoe zeere
377 Dorsten alst dede eere
378 DEse mīne heeft onderscheet
379 Van hem die na die eere steet
380 E om der werelt scatte.
381 Wiltu eere hebbē wes ghereet
382 Te laten dat gode es leet
383 Pijndy te doene datte
384 Dat hem es lief e hij dij heet
385 Wes vrome ende doget zweet
386 Wacht datmē dij niet en matte
387 Onder der ydelre glorien cleet
388 Dʼ menich met om gheet
389 Want haer tonghe platte
390 Smeltet als snee clatte
391 SEre te mīnen es een dinc
392 Dair noyt herte met omginc
393 Sine was van reynen aerde
394 Bestu out off ionghelinc
395 Doet altoes wel ende dwinc



396 Diinre herten houeerde.
397 Prijs die in lodders tonghe hinc
398 Was noyt weert een oge winc
399 Onder die goede weerde
400 Onweerden loff vliet e onsprinc
401 Die meneghe vaet e wilen vinc
402 Die dat woort begaerde
403 E dat weldoen spaerde
404 GOed te hebben e scat
405 E tamelic te nutten dat
406 Dats een salich leuen
407 Maer gods mīne maect een gat
408 Dat nēmermeer mach werdē sat
409 Al wildement al hier gheuen
410 Minne vā gode es ghehat
411 Voir gode in die hoghe stat
412 Daer die enghele beuen
413 Dese scuwen der eeren pat
414 Want sij moetē int helsche bat
415 Salomon heuet bescreuen salomon rood onderlijnd
416 Want ten es niet arghers bleuen
417 Die derde mīne eyscht den tijt
418 Als bij natueren elc ontbijt
419 Die bloeyende iare
420 Dats dat dedelste delijt
421 Als haer scamelheyt besnijt
422 E men trouwe heuet mare
423 Diemen vint ter werelt wijt
424 Want sij talder stont verblijt
425 Ghelijc oft al haer ware
426 Haer hope nēmermeer ghelijdt
427 Die aldus siin lijf verslijt
428 Maect sine ziele clare
429 Ende en es gheen futselare
430 MInne es alsmen bescreuē vint
431 Cracht die .ij. hʼten tsamē bint



432 In eenen reynen wane
433 Dat die minne hetet blint
434 Comt dat die menighe es zo kint
435 Datti hem laet verspanen
436 Sine cōnen mīne niet een twint
437 Die wandel siin als die wint
438 Sij rollen buten banen
439 Ic wane men zoe vele vint
440 Minres in trouwen ghehint
441 Alst doet zwerter zwanen
442 Dus laet haer minne af planē
443 MErtē du heues mi berecht
444 Het seit al heʼe e knecht
445 Vrouwen e ioncfrouwen
446 In sanghe e in rime slecht
447 Dat zij met mīne siin vʼplecht
448 E men cans niet ghescouwē
449 Mij dunct al die werelt vecht
450 Jegen der reyndʼ mīne lecht
451 Ende volghen der ontrouwen
452 Menich zeyt nv ende echt
453 Mijn sin is aen v ghehecht
454 Soe zeere ic wane bedouwen
455 Mʼ achter makē zij die mouwē
456 IAcob du heues mi ghevraeght
457 Ic antwoirde e verdraecht
458 Nu wil ict mʼten al verdragen
459 Waenstu dat mi wel behaecht
460 Dattu mi heues dus gheiaecht
461 Neent wistic wien claghen
462 Merten vrient wat hulpt geclaecht
463 Vraecht dattu wilt ic waecht
464 Ic wilt al verdragen
465 God hulpe mi wāt hijt vʼmaecht
466 Dat mijn sin soe worde ghevaecht
467 Dats dy moete behaghen



468 Ic wil dantwoirde waghen
469 Iacob nu berecht mi
470 Oft tfolck al comen sij
471 Vanden iersten adame
472 Twij es deen edel dander vry
473 Die derde eyghen man dair bij
474 Wanē quam ons desen name
475 Twij seitmen toten dorper tsi
476 Ganc wech god onneere dij
477 Du best der werelt scame
478 Die edele heuel al tghecry
479 Men seyt willecome ghij
480 Dit doet dat ic mi vʼgrame
481 Want het dunct my ontame
482 MErten die menich is bedect
483 Die dinct dʼ zijn sin op mect
484 E du vraghes wel verre
485 Al heeft een ꝑsemer gheplect
486 Enten lieden thare ontrect
487 Soe wilt hij sonder merre
488 Onder die edele siin ghetrect
489 Al ware hij dusenfout beulect
490 Tghelt claret vanden terre
491 Dits dinc dien de lieden wect
492 Dat menich tsine te wīnen trect
493 E maecter god om erre
494 Entie ziele in werre
495 SElc waent dat dꝫ volc eyghi
496 Comē es vandē quadē caym
497 Die vermoorde abelle.
498 Entie god vʼdoemt hiet ziin
499 Dits niet waer mertijn
500 Bij redene die ic telle
501 Want ons scrijft die bybel fiin
502 Dat al dat gheslachte siin
503 Verdranc die diluuie felle



504 Maer tvalsche dorperlijc feni
505 Dat caym droech es noch aēschij
506 Aen meneghen die ic telle
507 Van herten siin gheselle
508 SElc waent dat volc vāde qᵘdē cā
509 Dies noe siin vader was grā
510 Om dat hine niet en decte
511 Dat eyghen volc van hem quam
512 Wāt hem des tfuaders vloec mesqᵘm
513 Hii doelde diere op mecte
514 Al vintmen dattie goede ram
515 Dicke wint dongaue lam
516 Dits der rudarise secte
517 Vanden edelen abraham
518 Quā eyghen volc als ic vʼnam
519 Dat noyt ter eeren trecte
520 E hem niet en beulecte
521 MErtē dat duytsche loy vʼtelt
522 Dat vā gherechter ghewelt
523 Eyghendom es comen
524 Als een prince wā wijgh op tfelt
525 Tfolc dat mē te liue helt
526 Dedemen verdoemen
527 Ende vercopen om ghelt
528 Dits tvolck datmē eygen scelt
529 E men scalc hoort noemen
530 Nature gaet harē rechtē telt
531 Mʼ auōtuere wast e smelt
532 Den meneghen te vromen
533 E tonneeren hem zomen
534 GOd gedoget doir ons misdaet
535 Dat een gheslecte onder gaet
536 Ende een ander rijset
537 Wie mach wetē sinē raet
538 Hij weet wien mint of haet
539 Die al die werelt spiset



540 Die meeste tsinē dienste staet
541 Men seyt dat zijn oir e zijn zaet
542 Meest in die eere rijset
543 Maer als tvolc wert soe quaet
544 Dat die wet gods versmaet
545 Wordet te valle ghewijset
546 Ende vā niemant ghepriset
547 MIne roec wien droech of wan
548 Daer trouwe ende eere es an
549 E reyne es van zeden
550 Noch vut wat lande hij ran
551 Dats die ic der namen an
552 Vander edelheden
553 Al vercoeptmē sulkē mā
554 Niemant en es die hē berouē can
555 Siinre doechdachticheden
556 My dunc dat edelheyt began
557 Vut reynder herten dan
558 Met doeghden besneden
559 Ende beghint noch heden
560 MErten oftu clēmen wout
561 Ter edelheit .iij. poentē hout
562 Die ic dij sal leeren.
563 Wes neerachtich menichfout
564 Wes eerachtich mīne met tgout
565 Dese .ij. hout niet voir scheren
566 Wes warsichtich ende stout
567 Dese drie poynten hout
568 Want sij siin vol eeren
569 So en niement ionc no out
570 Dien du scalc duncken sout
571 Sonder hē die weldaet deeren
572 E doghet tondoeghden keeren
573 MErten ic hebbe wel vʼstaen
574 Woirden vut dinē monde gaen
575 Vol rechter waerheden/



576 Al sprect in sinen bouc alaen
577 Dat edelheit quā sonder waen
578 Van ouder rijcheden/
579 Dese edelheyt machmē afdwaen
580 Wortmen erm so eist ghedaen
581 Men valt in doude stede
582 Mʼ reyne edelheyt es een traen
583 Die dorpers hʼte niet en can ontfaē
584 Die gheeft dor smenschen bede
585 God door sine milthede
586 IAcob ic hoore an dine woort
587 Dat alle mēschelike gheboort
588 Van adame begonde
589 Twi es die maechscap dꝰ vʼstoort
590 Dat deen den anderē vermoort
591 Dits iammer ende sonde
592 Nijt es weder ende voort
593 Meest opt dlant e in de poort
594 Tfolc es worden honde
596 Te vraghēne ben ic becoort
595 Berecht my als diet ghʼne hoort
597 Ende gheerne ondervonde
598 Van beghinne tē gronde
599 MErten houerde e nijt
600 Entie alder ierste strijt
601 Beghan in hemelrike
602 Als lucifer te siere ontijt
603 Inden hemelschen delijt
604 Wildy ziin gods ghelike
605 Dʼ viel hii int helsche bijt
606 Dʼ hij nēmermeer vʼslijt
607 E bliuet eeuwelike
608 Nu sendt hij dor de werelt wijt
609 Siin fenijn e siin nijt
610 E wille dat het blijke
611 Alst doet iammerlike/



612 TWee woirde in die werelt ziin
613 Dats alleen mijn e diin
614 Mochtmen die verdriuen
615 Pays ende vrede bleuen fiin
616 Het waer al vry niemēs eyghiin
617 Mannē metten wiuen
618 Het waer ghemeen tarwe e wiin
619 Ouer die zee e opten rijn
620 Men soude oic niemant ontliuen
621 Nu beneemt dat fenijn
622 Van ghiericheden mertiin
623 E doet al achter bliuen
624 Ende ander loy bescriuen
625 GOd diet al bij redēne doet
626 Gaff dit wandel eertsche goet
627 Der menscheit ghemeene
628 Datter mede waer gheuoet
629 E ghecleet e ghescoet
630 E leuen soude reene
631 Nu es ghiericheit so verwoet
632 Dat elc set sinen moet
633 Om te hebben alleene
634 Hier om stortmē smēsche bloet
635 Hier om stichtmē metter spoet
636 Borghe ende hoghe steene
637 Den menighen te weene
638 IAcob ic hebbe wel vʼstaen
639 Dat dit waer es sondʼ waen
640 Dattu hier heues ontbonden
641 Goets es ghenoech lietmēt gaen
642 Int ghemeene e hem ontfaen
643 Die arme worden vonden
644 So viel al orloghe saen
645 Soe mochtmē die ziele dwaen
646 Ende claren vanden sonden
647 Miltheyt heeft hair macht gedaen



648 Vrecheyt leert die werelt vlaen
649 Dit proeuen ende oirconden
650 Die winners vanden ponden
651 IAcob een dinc maect mi cont/
652 Als die mēsche wert ghewont
653 Van gherechter minnen
654 Doet der ogen wandel vont
655 Oft comt vter herten gront
656 Dit euel ten beghinne
657 Ic liet mi costē wel een pont
658 E ics vroet waer ter stont
659 Maect mi des een inne
660 Mijn hʼte bliuet onghesont
661 My en bescheede dit diin mont
662 Want en es met wijsheit dinne
663 Na dat ic redene kinne/
664 MErtē du best een vremt druut
665 Du sprekes als een vriese ruut
666 Die noch noyt en minde
667 Alderhande edel fruut
668 Comt vā minnē vut e vut
669 Dat noyt dorper en kinde
670 Hem en mach hulpen el geē cruut
671 Die stille mint oft ouer luut
672 Dan die hem deuel toe sinde
673 Der herten enter ogen vʼtuut
674 Willic dat haer mede sij beduut
675 Proeft hoe ic dit ontbinde
676 Entie redene ondervinde
677 EEn zwaer orloge een zwʼ strijt
678 E dʼ toe een eeuwegelijc nijt
679 Es tusschen therte enten ogen
680 Therte den oghen verwijt
681 Du bist die mijns niet en vʼmijt
682 Bedi bin ic doir vloghen
683 Du bist emmer open wijt



684 Elke sonde die voer dij lijt
685 Du hetes vrient hets ghelogen
686 Sluut dijn dore tenigher tijt
687 Daer so menich dief voirlijt
688 Bedy ben ic bedroghen
689 Dat claghic den oghen
690 WApene vriendelic viant
691 Doir di doghic menigē pant
692 Ende menighe coude
693 Wapene dat nature di vant
694 Waer dij verboden huus e lant
695 E des menschen houde
696 Sone bonde mi gheen bant
697 Lichter waer ic dan een sant
698 Algader mine scoude
699 Men stake bat vte mettʼ hant
700 E versmorde sulken pant
701 Onder donreyne moude
702 Op dat natuere woude
703 THerte zwech doge sprac
704 Ic wane dat v sins ontbrac
705 Vrouwe coninghinne
706 Dat ghij mi tijt v onghemac
707 Want mi noyt tuwaert en lac
708 Een stof al quaemt mi inne
709 Alsmē somwijle mi vut stac
710 Wat dochte dʼ na smēsche sac
711 E weluaren was dinne
712 Sonder noot maecte ghecrac
713 E worpt op mi uwen hac
714 E ic v vrouwe kinne
715 Ouer mine godinne.
716 MErket vrouwe e besiet
717 Wat ghi ouer mi ghebiet
718 Als ouer al v lede
719 Men conde v geschaden niet



720 Waert dat ghij van v stiet
721 Alle dorperhede
722 Maer als ghij bi mi bespiet
723 Dinghen die ghij ane v tiet
724 Volghics gheerne mede
725 Ghij sijt als dat crancke riet
726 Dat mettē winde waeyt e vliet
727 Van ghestadichede
728 Maect v den onvrede
729 DIt orloghe heeft beuelt
730 Alsmen haer den twist vertelt
731 Vrouwe redene bij bescheede
732 Beide gader sijse scelt
733 Elken deilt zij haer ghelt dʼ zi gelt
734 Maer niet ghelike bede
735 Baersculdich zij therte spelt
736 Als diese ouer voghet helt
737 E vrouwe bij haren eede
738 Mer dies gheuals ghewelt
739 Dat bij siene therte dwelt
740 Tijt sijt des ogen ghelede
741 Dus deilt sij den vrede
742 MErten hier bij machtu sien
743 Weder die ogen thʼte antien
744 Soe therte die oghen
745 Als dat herte willet vlien
746 Om niet eest dat die ogen spien
747 Daer en niet dan doghen
748 Mer hets der herten plien
749 Alst doir dogen siet desen of dien
750 Daert hem toe wille poghen
751 Soe moet alle siin wille gescien
752 Doghē moeten lyen e ghien
753 Daert dore quam ghevloghen
754 Minne int vertoghen
755 Iacob dine redene es claer



756 Al dunct sij den gheenen zwaer
757 Die luttel ghevroeden
758 Ic weet wel ouer waer
759 Die der zielen hadde vaer
760 E hem wilde hoeden
761 E siin herte maken ōmaer
762 Dat haer dogen senden vaer
763 Hine dorste hem niet vʼmoedē
764 Datti beuen soude dair
765 Dʼ god sal doemen opēbaer
766 Ende wisen ten gloeden
767 Die haer ten sondē spoedē
768 BErecht mi iacob oftu wout
769 Welc sekerst es in behout
770 Rijcheyt oft armoede
771 Eest clerc leec ionc oft out
772 Al duncket mi gaderen gout
773 E staet al na den goede
774 Armoede prijs ic menichfout
775 Want sij es sekerst ende bout
776 Voer rouers / sonder hoede
777 Doch mīnen zij voir watʼ smout
778 Sij scuwen honger e cout
779 Eest zo ic mi vermoede
780 Soe dolen dese vroede
781 MErten ic mete di vol diin vat
782 Optē stoel dair moyses sat
783 Sitten nu die gheleerde
784 Wat sij dij heten doet al dat
785 Sij wisen v den rechten pat
786 Wel diere hem aen keerde
787 Maer in weldoen sijn zij lat
788 Sij heten vastē zij ziin zat
789 En volght niet sulken herde
790 Sine minnē niet voir den scat
791 Haer hant es altoes sondʼ gat



792 Noyt en was volc op deerde
793 Dat meer scats begheerde
794 DIe meeste menichte es dꝰ gedaē
795 Doch soe vintmer sondʼ waen
796 Al siin zij selsiene
797 Die den eertschen goede ontgaen
798 Ende armoede ane vaen
799 Bij heylighen engyene
800 Sij lieten hem blouwē e slaen
801 Tormenten ende vlaen
802 Om die helle tontvliene i erboven geschreven
803 Hier in waert tsekerst te volstaen
804 Want die hem in dit doopsel dwaē
805 Siin seker gode te siene
806 E hem niet te misschiene
807 DIe gods sone toecht ons dat
808 Die euengheweldich sit e sat
809 Den vader inden rike
810 Hij beette in die arme stadt
811 Hier nedʼ inder reinder maget vat
812 Herde oetmoedelike
813 Daer hij cume ye was sat
814 E doghede menighen gods hat
815 Van sinen onghelike
816 Armoede es een pat
817 Die doir den hemel maect .i. gat
818 Datti hem niet en bezwike
819 Die hem met herten wike
820 WAenstu mertē weeldich e vet
821 Chierlic gecleet nu wel nu bet/
822 Ende varen int langhe leuen.
823 Ende is naect met bloede besmet
824 E ziin rechter zijde ghesplet/
825 Aent cruce was verheuen.
826 Op dat hoot vā onser wet
827 Met scerpen doornen was beset/



828 Alsoet noch is bescreuen.
829 Maer wiltu siin gods let
830 Magherlijc drinc ende et
831 Leer weelde begheuen
832 Oftu moets zwairlic sneuē
833 NIet en zeggic dat rijcheit sent
834 Die siele in dat torment
835 Op dat men nutte te rechte
836 Maer sekerst eest vlien tserpent
837 Dan te wandelen dair omtrent
838 Datti niet en bevlecte
839 Maer rijcheyt maect eenē so blent
840 Datti gode niet en kent
841 Dus scheetmen vandē lichte
842 E wort van leuen een rent
843 E valt in thelsche torment
844 Dus brincti in die hechte
845 Die duuel sinen knechte
846 IAcob du seges wel e waer
847 Die wech es nauwe e zwaer
848 Ende zeere onghetreden
849 Met armoede climmen daer
850 Daer mē leuet sonder vaer
851 In eeuweliker vreden
852 Merten trect die arme naer
853 Deilt hem stille e openbaer
854 Van dijnre rijcheden
855 Eert die kerke enten outaer
856 Het wort ten lesten dage maer
857 Daer dij god sal besteden
858 Met sinen lieuen leden
859 Es die wech nauwe e hoech
860 Daer is bij te hemel vloech
861 Dats passie ende armoede
862 Oftu meer heues dan dy doech
863 Om die gods hulde poech/



864 Deyle van dinen goede/
865 Dine fiere herte poech
866 Den armen lieden e toech
867 Ontfermicheyt van moede
868 God selue die noyt en loech
869 No den milden en bedroech
870 Sette dij in siinre hoeden
871 Buten der duuele roeden
872 IAcob die werelt maect ghescal
873 Ende tyent den vrouwen al
874 Dat wij in sonden sneuen
875 Want eua viel den iersten val
876 Dʼ wij al omme int helsche dal
877 Noch alle sijn verdreuen
878 Ja zij zeggen groot e smal
879 Dat sij adame therte stal
880 Die hem van haer liet vergeuen
881 Segt mi wient men tyen sal
882 Dit verlies sonder ghetal
883 Daer wij omme selen beuen
884 Als eynden sal dit leuen
885 MErten hine es niet vroet
886 Die eenen tijt dat hij mesdoet
887 Kent hine vrome oft scade
888 Ic zye die zee ic sye die vloet
889 Ic zette willens in den voet
890 Bij enē dommen rade
891 Wien magics dragen euelē moet
892 Oft mi die stroem metter spoet
893 Draghet int ghewade
894 Oft ic quaet kenne ende goet
895 Ende ic mi willens vense vʼwoet
896 Men sael clagen spade
897 Dat ic my verlade
898 SElc tyen den vrouwen opsien
899 Dat sij den mans therte ontien



900 Als die steen die naelde
901 Hij dunct mi misdoē in dien
902 Wilde hij der waerheyt lyen
903 Van dat hij dʼ toe taelde
904 Wat mogen vrouwē dꝫ māsplien
905 Soe nauwe om haer scoenheit spien
906 Wie was dieser toe haelde
907 Wilde die clager te tijde vlien
908 Sone mochte hem niet messcien
909 Ende hij den sin verstaelde
910 Eer hem therte daelde.
911 VRouwen siin bij natuerē goet
912 Sij slechten den wiin enter gloet
913 Die de werelt verblijden
914 Die te vele wiins in doet
915 E te na den viere set den voet
916 Hine cans niet gheliden
917 Waren mānen soe behoet
918 Dat zij/ ogen/ hert/ siin/ e moet
919 Wel conden besinden
920 Soe ware vrouwe mīne spoet
921 Nu worden zij vā mīne verwoet
922 Diere domlike toe tijden
923 Dit doet vrouwen beniden
924 DAtmen luttel trouwē vint
925 Aen vrouwen dat clagic twint
926 Bij eenre manieren.
927 Want wes men vele vint.
928 Es onweert e onghemint
929 E men copet ondiere
930 Manne ziin loser dan die wint/
931 Haer scone clagen vrouwē vʼblint
932 Want zij zijn goedertieren
933 Grote sonde hij hem bewint
934 Die valsche woort vrouwē toe sint
935 God die moeten schiere.



936 Senden ten helschen viere
937 WAt mochte eua dat adam
938 Doer harē wille dē appel nā
939 Dat wij noch alle besteruen
940 Ic waendʼ ons voirdeel af quā
941 Hier om wert mēsche themels lam
942 Tonser alre bederuen
943 Hij versoende den vader gram
944 Hij wijsde ons den wech entē dam
945 Toter hogher eruen.
946 Selsender dinc noyt mā vʼnā
947 Dan een maget gode maecte so tam
948 Dat hij hem eenweruen
949 Doer ons liet bederuen
950 WAt maken quaet sprekers ghe«scal»
951 Vrouwē dadent bij na al
952 Dat dit wonder gheschiede
953 Al dat es oft wesen zal
954 E dat ye was sondʼ ghetal
955 Enghele ende liede.
956 Benedyen groot e smal
957 Marien. die ghenas den val
958 Van menscheliken diede
959 Sij es die rouede ende stal
960 Die ziele int helsche dal
961 Dies lucifer begiede
962 Dit was sine meyseniede
963 IAcob du best dē vrouwē hout
964 Du gheues dē mans al die scout
965 Ic wane ict best ghedoghe
966 Ic vergheue al onghedout/
967 Alle vrouwen ionc e out/
968 Om die vrouwe hoghe
969 Daer ons af quam ons behout
970 Ghedanct zij zij menichfout
971 Dat sine op hielt met soghe



972 Die ons benam thelsche cout
973 In haer bin ic tendene bout
974 Onse dyaloghe.
975 En vraghe nēmeer no en toghe.
Hier begint den anderen boeck
001 Slaepstu mʼtē slaept diin sin
002 Sprect hebdi gheē sprekē in
003 Du dunckes mi verdoren
004 Dune achtes meer no min
005 Dan op weelde ende ghewin
006 Wiltu dij dus versmoren
007 Alwaert al diin dat comt int zwijn
008 Gout siluer loot yser tin
009 Nochtan bleuestu verloren
010 Hadstu der doghet gheen beghin
011 Heft op diin hoot e diin kin
012 Tontide waerstu gheboren
013 Hebdi dichtens verzworen
014 Iacob du wones inden dam
015 E ic tutrecht des ben ic grā
016 Dat wij dus siin verscheeden
017 Wetti watter mi ane mesquā
018 Dat ic noyt bate en vernam
019 Aent dichten van ons beeden
020 So es mijn sin worden soe lam
021 Dat icker node wedʼ aen quā
022 Dit doet mi verleeden
023 Du wecs mi als eē stotel ram
024 Bestu wilt du worts noch tam
025 Leere dine woirde cleeden
026 Soetelijc ende ghereeden
027 MErten vrient heb ic messeit
028 Ic bins te beteren bereit
029 Is wils al op dy bliuen
030 Mʼ verstant mi ende ontbeit
031 Een dinc die mi opt herte leit



032 Willic dij bescriuen/
033 Daer hier die werelt mede meyt
034 En dade dat/ lief waer leyt
035 Dats minne van wiuen
036 Al dat is in die werelt breyt/
037 Stede bossche borghe preit/
038 Soudemen verdriuen/
039 Woudemen minne ontliuen
040 Iacob dit was oyt diin doen
041 Dat van vrouwen diin sʼmoen
042 Beghinnen meest oft eynden
043 Waerstu een dorꝑ du sprakes vā coen
044 Nu es diin herte dus ontvloen
045 Doch willics mi ghenenden
046 E steken off minē caproen
047 E horen watti hier toe spoen
048 Dattu den ombekenden
049 Merten. niet en laet gheroen
050 Al haddic aen twee yserē schoen
051 En mocht dij niet ontwenden
052 Nu vraecht e ic saelt ontbendē
053 Merten du salt mi verstaen
054 Eene vrouwe wel gedaen
055 Heeft mi beuaen met mīnen
056 Al dat gode es onderdaen
057 Lietic om harē wille gaen
058 Mochticse ghewinnen
059 Nochtan ly ic sondʼ waen
060 Sine acht mis niet een spaen
061 Mijn sin doet mi bekinnē
062 Al souder die werelt om vʼgaen
063 Sine soude mi niet ontfaen
064 In haer herte binnen/
065 Hier toe en es gheen verwinnē
066 Een andʼ vrouwe es die mi mint
067 Bouen al dat sij leuende kint



068 Met ghestader trouwen
069 Die in mi gheprijst es twint
070 Sij es die scoenste diemē vint
071 E spiegel van alle vrouwen
072 Nu es mijn herte soe verblint
073 Dat sij haer dair toe niet vʼbint
074 Dat sijse yet wille scouwen
075 Hoe lief opsien zij mi toe sint
076 Het dunct mijnre hʼte zijn wijnt
077 Sij liet haer eer te stuckē houwē
078 Eer zire om quame in rouwen
079 MErten hore ende verstant
080 Dese .ij. siin in een bewant
081 Dat costen moet dʼ eenre dleuē
082 Nu hebbic die macht ī mi hant
083 Welker ic wil brekic den bant
084 E macht haer al vʼgheuen
085 Deen moet emmer biten den cant
086 Den liefsten die god ye vant
087 Hier toe siin zij verdreuen
088 Liecht mi niet als een truwant
089 Mʼ zeght mi aen welkē cant
090 Diin herte es bleuen
091 E welker du liets sneuen
092 Iacop dits geens vragens wʼt
093 Die de waerheit niet en spaert
094 Heeft dit saen ontbonden
095 Hets emmer der herten aert
096 Dat zij derwaert tijt e vaert
097 Danē haer quamen die wonden
098 Al sout al varen ghinder waert
099 Al dat weluarens begheert
100 Nu ende tallen stonden
101 Ic verloste die mi therte bezwaert
102 Soudic haer latē smakē tzweert
103 Dat ware onderuonden/



104 Meerder moort dan sonden
105 Tonghe liecht mʼ thʼte niet
106 Soe wat therte ghebiet
107 Dat wiltmen volbringhen
108 Was es narsisus gheschiet
109 Die sine forme spiegelt e liet
110 Int water sonder minghen
111 Hant e mont hij derwaert biet
112 Hij bit hij claecht siin vʼdriet
113 Nature en wils niet ghehingē
114 Datti hem can ghehelpen yet
115 Hine doelt als hijt selue siet
116 Hine const hem niet bedwingē
117 Hine sterf bij desen dinghen
118 Medea toont ons selue dat
119 Die rouede e stal hairs vadʼs «scat»
120 Ende verslouch harē broedʼ
121 Om naersoen dies hair cume bat
122 Sij liet conincrike e scat
123 Vader ende suster ende moeder
124 Nochtan dʼ sij alleene sat
125 Wijsde haer redene dē rechtē pat
126 Al volghede zij den loeder
127 Mʼ therte was hair so mat
128 Dair mīne in hadde gemaect .j. gat
129 Wille hielt den roeder
130 Al was die redene vroeder
131 EXempel vindic sondʼ getal
132 Die met mi lyen souden al
133 Dat ic haer dleuen gaue
134 Die mi therte rouede e stal
135 Iacop maect gheen ghescal
136 Hier en scedics niet aue
137 Al tfolc dat woent sondʼ getal
138 Int lant op berch e int dal
139 Coninc hertoghe ofte graue



140 Diin proeuē waer hier ieghē smal
141 En sal dij niet weert siin een bal
142 Ghevult met caue
143 Alsoe hulpe mi sinte baue
144 Merten du best een stout seriant
145 Dats een vast knoop e bant
146 Die niement en can ontbinden
147 Den knoop die alexander bant
148 Ontknocht siin zweert niet si hāt
149 Als hijs hem wilde bewinden
150 Laet mi ghenaken an dinē kant
151 Men sal v vroetscap te hant
152 Tellen metten kinden
153 Also vele als dieden mach een sant
154 Jeghen casselberch in vlaēdʼlant
155 Sal dieden hier v vinden
156 Al waendi mi verblinden
157 Ghij wilt stercken uwe woirt
158 Die ghij met fabulē brinct voirt
159 Off met poeteryen/
160 Oft medea dede moort
160 E hē narciscus heeft vʼsmoort
161 Dats minne van sottyen
162 Minne / e datter toebehoort
163 Was met sonden niet becoort
165 Oft met Ribaudyen
166 Wie zo reine minne becoort
167 Hine mach niet ziin verdoort
168 Dies selen met mi lien
169 Die meesters van clergien
170 Les douwe e dniewe testamēt
171 Ende besich al omtrent
172 Alle die heylighe liede//
173 Wie was vā minnē ye gescent
174 Wie maecte ye minne blent/
175 Die aen gode ghiede/



176 Si minden vrouwen wel bekent
177 Scoen ende wijs op sulc couent/
178 Dat hem god eer beriede
179 Al dogheder om sulc torment
180 Sulc als mīne der ioghet sent
181 Wie was diere off messchiede
182 Ghelijc heydenen diede
183 ABraham was vrou zaren mā
184 Die siin amye verheffen began
185 Bouen ziinre vrouwen
186 Daer en es gheen houden an
187 Hij deedse wech wāt reden vʼwan
188 E volghede der ontrouwen
189 Gheen heilich mā no wijf en can
190 Minnen sonder redene dan
191 Dit machmē wel bescouwen
192 Sulke minners gheuic den ban
193 Die metter mesdaet makē ghespan
194 Dits minne vol rouwen
195 Sulke mīners willic blouwen
196 Oft ic dan sette minen sin
197 Daer ic en mach meer no min
198 Aen winnen dan schade
199 E mi een ander heuet in
200 Die haer seluen ende al gewin
201 Mij ant vroech ende spade
202 Mij dunct dat ic meer sculdich bin
203 Haer die mi coes int beghin
204 E aen mi blijft ghestade
205 Dan haer die fierlijc haren kin
206 Te mi wert draget e hʼ ghespin
207 Vā mīnen elwaert draecht te sade
208 E dier ic om niet en bade
209 Iacob of ghij niet en acht
210 Exempelē die ic hebbe voirtghe«bracht»
211 Willic ter bibelen keeren



212 Die mīne hadde op adaem macht/
213 Sij verwan met hare cracht
214 Den vroetsten van allen heeren
215 Van hem siin wij alle ghewracht
216 Hets recht dat hem elc slecht
217 Elc macht wel doen met eeren
218 Minne ouer redene vermacht
219 Wier om weent oft lacht
220 Vrouwe eua moeste hem leeren
221 Sijns willens ontbeeren
222 WAt machte hadde sampsoen
223 Dauid ofte salomoen
224 Jeghen die cracht van mīnen
225 Dʼ en was ieghen gheen doen
226 Sorobabel in siin sermoen
227 Doet ons wel bekinnen
228 Soe wien vrouwe mīne spoen
229 Hine mocht niet gheroen
230 In siin herte binnen
231 Hij moest alle zijn zīne ontdoē
232 E volghen die hē warē ontvloen
233 Oft hem seluen ontsinnen
234 Hier toe en es gheen verwinnē.
235 Iacob zegt verstaetstu niet
236 Wat dit woort amor bediet
237 Dat in duutsche luut minne
238 Elc letterkin diet wel besiet
239 Hout een woort in ende bespiet
240 Der mīnen cracht dʼ inne
241 Aldus ontbant dlatijnsche diet
242 Porringhe die den sin wechtiet
243 Die dat zeere trect ten beghinne
244 Die de redene ghemeten pliet
245 Dus ontbant mi e beschiet
246 Miin meester als ic kinne
247 Oft mijn verstaen es dinne



248 Off dit minne es alst es
249 Dies zijt seker ende ghewes
250 Ic volchs minē iersten woirde
251 Ouer ware lye ic des
252 Sine smaecter om zweert no mes
253 Die mi therte doir boorde
254 Therte nēmermeer ghenes
255 No gherust no ghetes
256 Lieghe ic van eenen woorde
257 Jacob proeft dattu wilt e les
258 Des es wel mijn hʼte ghewes
259 Dat ic mi eer versmoorde
260 Eer ic se steruen hoorde
261 MErten ruut gramarien
262 Du pleges des vele liede plien
263 Diet dware niet en lien
264 Misdaden die den wijsē ghescien
265 Salmen niet in exempel tien
266 Maer gode benedyen/
267 Die ons daer bij leert sondē vlien
268 E op gherechte mīne sien
269 Ic zweere dij bij marien
270 Dat ic dy doe noch heden lyen
271 Oftu bist een paien
272 Oft een heresien/
273 Oft van sduuels partyen
274 Merten nu hore na mi e vʼstant
275 Wie was die ierst mīne vant
276 Dan god die selue es minne
277 Al dat ye maecte siin hant
278 Al mīnet siinre hʼten bant
279 Met ghestaden sinne
280 Ja lucifer dē helschen viant
281 En haet hij niet dats becant
282 Noch en dede van beghinne
283 Datti sit inden helschen brant



284 Dat doet der houerden pant
285 Der helscher coninghinnen
286 Daer blijf hij altoes inne
287 Dat dit waer es proeft wel dꝫ
288 Waer eenighe dinc vā gode ghehaet
289 Dat en mocht niet ghedueren
290 Den onghetelden gods scat
291 Was noyt tontfermen lat
292 Sinen creatueren
293 Om datmens hem met hʼten bat
294 Mʼ lucifer sit ende sat
295 Nu ende telker vren
296 Inder fierder houerden stat
297 Nēmermeer wort hijs sat
298 Dus en mach siere natuerē
299 Gheene ghenade ghebueren
300 Oftmen dit bij redenen weet
301 Dat god niemant en heuet leet
302 Wien gheeft hij dlanghe leuen
303 Soe den gheenen die hē is wreet
304 Soe die hem met sinne heet
305 Onderdaen es bleuen
306 Jc derre wel segghē op minē eet
307 Sine houescheit waer onghecleet
308 Liet hij den ghenen sneuen
309 Die al tsinen dienste steet
310 Dies ghelijc wil ic bereet
311 Den loen haer weder gheuen
312 Die doir mi lust te leuen
313 GOd gheuet al clein e groot
314 Dies die mēsche heuet noot
315 Dit proeftmen met sinne
316 Hij stortte om ons siin bloet root
317 Hij gheeft ons themelsche broot
318 Op datmen weder minne
319 Om ne ghenen weder stoot



320 Daer ons ye sonde mede scoot
321 Ende laet hij ons dair inne
322 Legghen wij thooft in sinē scoot
323 Soude sij smaken dan die doot
324 Die ic mi soe hout kinne
325 Soe ware mijn vroeden dinne
326 Waerheit iacob dits al claer
327 Mʼ w doorstreept mi was te vindēne zwaer
328 Dattu mi hier heues ontbonden
329 Ic lye verwonnen openbaer
330 Mine mīne es zielen vaer
331 E besmet met sonden
332 Du seges dʼ ane wel e waer
333 Redene heeft mijn waen ōmaer
334 Dat heb ic onderuonden
335 Nu moet ons god bringen dʼ.
336 Daer minne niet en ent hʼ iaer
337 Nu enten lesten stonden
338 Vryen met sinen wonden
Hier begint den derden boeck.
001 IC mane mānen metten wiuē
002 Die dit dicht lesen ofte scriuen
003 Opten hoechsten ban
004 Dat sijt reyne laten bliuē
005 E siere niet in en driuen
006 Woort letter af oft an/
007 Doen zijt oic hem sal becliuē
008 Minen ban sij zelen afwriuen
009 Niet moghen nochtan
010 En es gheen spot van keytiuen
011 Hets daer ic mi om liet ontliuen
012 Eer icker schiede van
013 Nu hoirt die leeren can
014 Iacob wij hebben onderlinge
015 Ghehandelt misselike dingen
016 Nu antwoort my op een



017 Leere mi eer ic di ontspringhe
018 Hoe ic miin herte dʼ toe dwinge
019 Ø
020 Ø
021 Hem te kennen bi sinē gehinge
022 Die leuende es sonder ween
023 Dits waerheit claerheit e gehinge
024 Subtijl waer therte diet beuīghe
025 Want hoger dinc en es gheen
026 Nu antwoort tusschē ons tween
027 Merten du vrages mi te hoge
028 Al vlogic bouē dʼ ingelē vloge
029 Bouen cherub ende cheraf
030 Soe weet ic wel dat ic en moge
031 Berechten dat te vollē gedoge
032 Met wonden niet hier af
033 Alle sinne siin te droghe
034 Alle creatueren hoement poge
035 En doghen niet een caf
036 Dat hier eenich te vollē doge
037 Maer verscerpe dijns sins oge
038 Hoort wat scriftuere dij gaff
039 Sluut met diinre hʼten graf
040 Moyses sprect in sine bouckē
041 Beesten die den berch besouckē
042 Moeten siin vereent./
043 Beeste es hij die wille roeken
044 Te nauwe om die godheit loeken
045 Hets recht dat hijt beweent/
046 Du soecs mi in allen hoeken
047 Met rime sondʼ valsch vā doekē
048 Es dit goet ic wane neent/
049 Du telles mi mette wisen ertussen geschreven cloeken
050 Waert goet ic soudʼ dy ō vloekē
051 Ic wane diin herte dat meent/
052 Dattu mi heues verbeent
053 Iacob dune salti niet vʼgrāme
054 Ic souts mi al mi leuē scamen.



055 Haddic dat oyt ghedocht
056 Oec ly ic metti te samen
057 Dat die hoecheyt dʼ hoger namē
058 Te verre en doech ghesocht
059 Al waert dat alle dingen qᵘmen
060 Sine conden die godheid n geha«mē»
061 Dits al aff gheknocht
062 Maer leere minē cranckē sin lamē
063 Ghewont metter sonden bramen
064 Van dattu vermocht
065 Soe es mijn wille volbrocht
066 MErten merct in dinen sinne
067 God es een wesē vor al begīne
068 Dedelste bouen al
069 Siin wesen es als ic kinne
070 Dupperste god dupperste minne
071 Die es oft wesen zal
072 Siin werken dair mē kent inne
073 Siin zo groot dat sij siin dinne
074 Diet kennen. ende smal.
075 Siin wijsheyt es coninghinne
076 Bouen alrehande ghewinne
077 E bouen al gheual
078 Daer bouen e hier int dal
079 DEn hemel e den troen mercke
080 God es bouē al siin wercke
081 Ende onder alle siin dinc
082 Hij es buten al hert nu mercke
083 E binnen al/ dit hout wel sterke
084 Hier vut niet en sprinc
085 Oec zeggē ons die wijse clercke
086 Hine es niet ghedeilt in perke
087 Hier toe diin herte dwinc
088 Maer gheheel in elke nu merke
089 Butē binnē in wateʼ in zwerke
090 Hier toe diin herte dwinc



091 Sonder losen winc
092 BOuen es god als heere
093 Die besittere es emmermeeʼ
094 Al dies men weet
095 Onder/ als die in alle keere
096 Die dinc hout moghende zeʼe
097 Eeuwelic sonder verscheet
098 Buten als die met siere weere
099 Siin werc behoet dat hem en deere
100 Gheen dinc cout no heet
101 Binnē als die met sire leere
102 Siin werc vervult mꝫ sulkʼ eere
103 Dat eeuwelic steet
104 Wient lief zij oft leet
105 BOuē es god onghedragen
106 Gheen dinc mach hem beclagen
107 Dat hijse yet verlast
108 Onder sonder last van wagen
109 Want hem en moyt rustē no iagen
110 Siin wesen es zo vast
111 Buten breyt hij niewer siin dagē
112 Want hii es al sonder vragen
113 Weert voghet e niet gast
114 Binnē verwlt hijt iegen plagen
115 Dat siin dinc met gheenē vlagen
116 En zij ongherast/
117 Noch ghequest een bast
118 Van eenē god sprekē wij vā eenē
119 Die wij vader e sone meenen
120 Enten heylighen gheest
121 E weten wel dat wij ne gheenē
122 Soe groot noemē no zo cleenen
123 Datter eenich es meest
124 Eenē god zeggen wii eenē reenē
125 Noch veruogede no verleenen
126 En esser ane verheest/



127 Die sinen zin zo laet versteenen
128 Dat hijs loeghent hij moet weenē
129 E eeuwelic siin ghevreest
130 Inden helschen tempeest
131 Wii setten den vader voren
132 Onghewonnē e ongheboren
133 Ende voir alle beghin
134 Daer na den soen vutvʼcoren
135 Van hem ghewonnē als wij horen
136 Eer oyt beghin ghinc in
137 Den heiligen gheest leerē wij dē dorē
138 Vut desen comende ontoe diin oren
139 Elc mēsche/ ende sinen sin
140 E latet geloeue niet te storen
141 Want al hadt die werelt ghezworē
142 Sine conden om gheen ghewin
143 Gegronden meer no min
144 Eer oft achter tijt oft stonde
145 Dat verstaet vā minē monde
146 Was oyt an dese drie
147 Den vader setten wij als te gronde
148 Daer alle doget ane begonde
149 Diemen versta ofte zie
150 Den sone als wijsheit diet al conde
151 Des vaders claerheit e siin oircōde
152 Die van hem en schiet nye/
153 Die vanden heyligen gheest ontbōde
154 Hʼ twee minne hij dʼ in vonde
155 Dese .iij. waren oyt ende ye
156 Een gheloeues mye
157 Niemant en es wilt hij yet makē
158 Hine moet in hē seluen smaken
159 Eenrehande triniteyt
160 Hij moet mogendʼ dinc ghenaken
161 Hij moet cōnen der dinc gheraken
162 Oft hets hem al ontseyt.



163 Oic moet hij wilen daer om waken
164 Macht/ const/ wille dese .iij. saken
165 Vintmen in die menscheyt
166 Die dese note wel can craken
167 Hine derf beyden no haken
168 Hij vint in eene godheyt
169 Drie personen ghereyt
170 DEse god dair wij af leeren
171 Doet troon sōne sterre keeren
172 E al dat ruerende zij
173 Siin rusten es zo vol eeren
174 Dat hem niet en can ghederen
175 Gheen porren verre no bij
176 Hij es daer hij was dats geen scherē
177 Hine wilt minderen no meeren
178 Hij es sijns selfs vry
179 Hij doet hier alle dinc gheneren
180 Siin rijcheit mach niemēt vʼteren
181 Alle steden vervult hij/
182 Dus leert dat gheloeue mi
183 GOd en besluut ghene stede
184 Maer alle stedē besluyt hi mede
185 In zijnre godlicheyt/
186 Die iare keert sine moghenthede
187 Niet en es datten keeren dede
188 Sine macht es zoe breyt
189 Cracht noot noch onvrede
190 En mach hem doen onledichede
191 Hoe soe die zake gheyt
192 Soe ghestade es god nidē zede
193 Datten cracht no ghene bede
194 Vut sinē wille en leyt
195 Dits al waer gheseit
196 Heden ghisterē es ons leuen
197 Daer es een eynde an ghedreuē
198 Hets zij corte ofte lanc/



199 Mʼ alsmen vint van gode bescreuen
200 Dit wort heden/ esser aen bleuen
201 Een eeuwelic omme ganc
202 Daer gheen eynde an mach cleuē
203 Noch beghin en wert vʼheuen
204 Siin wesen es soe stranc
205 Siin iegenwoirdicheit es beweuē
206 Dat was e es dus eest bescreuen
207 Ende nu es ghemanc
208 In dese werelt cranc
209 MErten en claecht no en crone
210 Dits een god in drie persone
211 Daer ic aff spreke die
212 Euen gheweldich euen scone
213 Euen gelijc in die werelt in watʼ trone
214 Siin dese enighe drie
215 Redene draecht hier af crone
216 Maer tgheloeue sonder hone
217 Dies en twiuelt nye
218 Wat eeren haddē wijs oft wat lone
219 Dat wij dij niet weert en siin .j. bone
220 Gheloeue dat elc zie
221 Met herten ende gye/
222 Iacob ic lye ten beghinne
223 Dat ic subtijlre woirt vā sinne
224 Niet en hebbe ghehoirt/
225 Dan du mi maecs hier inne
226 Doch proeuic wel ende kinne
227 Te grondene dese wort/
228 Daer es ons redene toe wel dinne
229 Ons en trect tgheloeue e minne
230 Opwaert ter hemelscher poort
231 Daer god es loon bouē gewinne
232 E daer tgheloeue es coninghīne
233 Nu antwoort mi bat voort
234 Oft ics niet en hebbe verboort



235 Inden vader van hemelrike
236 E inden zone des ghelike
237 Ende inden heiligen gheest
238 Es mijn gheloue alsoe rijcke
239 Dat een god es e icken wijke
240 Hoe dat ic werde ghevreest
241 Maer segt mi claer dat blike
242 Hoe die sone die eeuwelike
243 Den vader es alder naest
244 Menscheyt ontfinc vā onsen slijcke
245 Dat hij die ghene niet en bezwijcke
246 E hij die ghene volleest
247 Die minst was wert meest/
248 E om dat moete ghedien
249 So bid ic dʼ maecht marien
250 Diene maghet ontfinc
251 E maget ghenas des wij lyen
252 Daer wise al om benedyen
253 Dat sij zoe stercke onse dinc
254 E moete claren e wien
255 Dinen sin e van sonden vryen
256 Dat therte sij sonder winc
257 Van enegherande dorꝑnyen
258 Dune moets mi oic niet tyen
259 Dat ic dij te na ghinc
260 Maer minen wille volbrinc
261 MErten den val van lucifere
262 Der houerdē e des nijts heʼe
263 Die was also groot/
264 Dat vele inghelē ontgoudē zeʼe
265 Die met hem waren vten keere
266 Ende vielen in die doot
267 Doen dede god dē mensche die eere
268 Dat hine sciep om datti leere
269 Te doene dat god gheboot
270 E besitten te hare onneere.



271 Der ingelen stoel met groter eere
272 Ende nutten themels broot
273 Sonder enighen wederstoot
274 Dit heeft die duuel vʼnomen
275 E es toter menscheit comē
276 Sprekende int serpent
277 E heeft tonser onvromen
278 Onse vorders doen vʼdoemē
279 Ende zwaerlic gheschent
280 Dit was siin sonderlinge beroemē
281 Datti algader niet hem zomen
282 Tfolc heeft verblent/
283 Dus wilti uten hemel dromē
284 Dat ons die hemelsche bloemē
285 Niet en worden bekent/
286 Daer hij af es ontwent/
287 Die gods zone sach dē mā vʼradē
288 Enten viant vol vā ouerdadē
289 In roeme zeere groot/
290 E wilde hem staen in staden
291 Soe datti bij siinre ghenaden
292 Marien dat ontboot/
293 Die saen met hem wʼt gheladen
294 Sonder last off piin van scaden
295 Ende sonder eenighen noot/
296 Moest sine soghen ende baden
297 Dit alle dinc mach versaden
298 Ende houden in haren scoot
299 Dies haer niet en verdroot
300 Al gheheel e al te male
301 Rusti in die maghet smale
302 Gods zone gods kint/
303 E al gheheel e oic alzo wale
304 Rusti in des vaders zale
305 Met hem/ en twiuels twint
306 Die menscheit dats geen hale



307 Die besloot in desen dale
308 Die godheyt diet al vinc
309 Die godheit en heeft geen pale
310 Die menscheit meent mijn tale
311 Ontfinc god diet al mint
312 In hem dus eest bekent/
313 Even gheweldich euen heʼe
314 Was hij e es emmermeere
315 Die vader in die godheit/
316 Meest datmē ter menscheit keʼe
317 Soe was hij mindʼ vele meere
318 Na die menschelicheyt
319 Na die godheit spreect mi leʼe
320 So was onsterfelic ziin eere
321 Dits een bescheyt
322 Die mēscheit dogede als ic sprac eʼe
323 Gheesele/ naghele/ e dat spere
324 Die doot e ander leyt
325 Onder der ioden pleyt
326 Die menscheit liet hʼ besniden
327 Dopen proeuen in dien tijden
328 Vandē ouden viant/
329 Sij liet haer vaen e beniden
330 Doirboren hande voete zijde
331 Sij sterf dus eest bekant
332 Die ziele wilde ter hellē tijdē
333 Dʼ zij die ghene wilde verbliden
334 Die de duuel bant/.
335 Ay hoe zij gode benedyen
336 Die heilighe diene sagē striden
337 Jeghen des duuels brant
338 Daer hijse vte prant/.
339 Die godheit wecte vā dode te liue
340 Tvleesch datti vāde reynē wiue
341 Vrouwe marien nam
342 Hij trooste sine lieue kerstine



343 Hier ij. iij .iiij . hier viue
344 Met hem hij eten quam
345 Dus es die gods zone als ic scriue
346 God e mensche elc man bliue
347 Hier in ghehoorsam
348 Es oic eenich sin soe stiue
349 Die iegen dit gheloeue kiue
350 Op hem sal themelsche lam
351 Ten laetstē dage wordē gram
352 IN den hemel es hij gheuaren
353 Daert te sine aensaghē twaren
354 Tes vaders rechter hant
355 Die hij altoes sonder sparen
356 Den vader bidt voir sine caren
357 Die hem hier siin becant
358 Noch comt hij hem verbarē
359 Doemē die werelt mꝫ sire scaren
360 Enten helschen viant
361 Sōne mane sal hij verclaren
362 Die bij adame verdonckert warē
363 Lucht water ende lant.
364 Sal purgeren een brant.
365 Al waest datti dus oprande
366 Hij liet ten sinen h'te pande
367 Siin vleesch e siin bloet
368 Te sacreerne in priesters hande
369 Wie dus alsulke haue becande
370 Oft beter oft alsoe goet
371 Ay god nu breect onse bande.
372 E vergheeft ons diin ande
373 Ende dinen euelen moet
374 Dat onse mont e onse tande
375 Smaken moet sonder scande
376 Diin vleesch ende diin bloet
377 Dat vut diinre zijden woet
378 Vvt desen sone vut desē wondē



379 Wies godheyt niement can gegrondē
380 Noch wies menschelicheyt
381 Soe vloeyende begonde
382 Die sacᵘmentē tien stonde
383 Ende alle zalicheyt
384 Nu heb ic v tgheloeue ontbonden
385 Soe ic naest hebbe ondervonden
386 Na mijnre moghentheyt
387 Die dit gheloeue vast oirconden
388 Aflaet groot van haren zonden
389 Es hem altoes ghereet
390 Op datmer in volsteet
391 IAcob du berecht mi scone
392 Berecht mi vanden ꝑsone
393 Diemen heet heylich gheest
394 Hoe mi geloeue sonder hone
395 Te hem climmē e wīnen de crone
396 Die alder gauen es meest
397 Want vanden vader e vāde zone
398 Heb ic ghehoirt dat v god lone
399 Scone berecht mi verheest
400 Des danc ic marien sone
401 Daer bouen inden trone
402 E gheue dij volleest
403 Datture comes onghevreest
404 MErten ons leert die scrifture r ertussen geschreven
405 Dat een god een natuere
406 Emmer siin dese drie
407 Altoes euen na ghebuere
408 E verscheden te gheenre vre
409 Noch en verscheeden nye
410 Vader kint verstant ter cuere
411 Vut desen dubbelen gods duere
412 Wie caent ghegronden wie
413 So comt di doorstreept die gheest die zuete gure
414 Die reyne godheyt entie puere.



415 Hier op proeft ende zie
416 Metter herten ende gye
417 Dits die troost die alre meeste
418 Hem die arm siin van gheeste
419 Leert hij blijde ziin
420 Hij heeft in pinē altoes feeste
421 Hij doet menigē die was beeste
422 Siin zuuer ende fiin
423 Wapene god die dat vereeste
424 Dat hij van sinen volleeste
425 Smaecte een dropelkin
426 Die ware god die alre meeste
427 Want gheē vreese vā tempeeste
428 Noch gheenrehande fenijn
429 En scade der zielen zijn
430 Dits vaders e tsoens gaue
431 Rijcheit die bouē alle haue
432 Fonteyne des leuens al
433 Soe wie gheport wʼt hier aue
434 Wat rijcheit men hem gaue
435 Soude hem dunckē wesen smal
436 Rijcheit die coninc heeft oft gᵘue
437 En es tiendendeel niet vā eenē caue
438 Ghemaect yeghen dit gheual
439 Jus die ruste inden graue
440 Met deser edelheyt soe laue
441 Ons. alsmen rumen sal
442 Dit arme eertsche dal
443 Dits vaders e soens mīne
444 Dit karitate dʼ altoes inne
445 Rust die triniteyt
446 Dits die der prophetē zinne
447 Leerde ende maecte an inne
448 Die godssoens mēschelicheyt
449 En es coninc no conīghinne
450 Die ēmermeer aflaet gewīne



451 Van zijre onsalicheyt
452 Hij en heb een traen al wʼt dinne
453 Van desen dauwe tsinen beghinne/
454 Al weluaren es hem ontseit
455 Daer dese ziin onghereyt/
456 DEse leerde den apostelē twarē
457 Alle tongen die ye waren
458 In die werelt breyt
459 Dese gaf den martelaren
460 Dat zij condē sondʼ sparen
461 Dogen lief ende leyt
462 Dese can die sinne vʼclaren
463 Die mits adame vʼdonckert warē
464 Ende tcoude maken heit
465 Sinen lieuen sinen caren
466 Deilt hij altoes sondʼ sparen
467 Dat godlike cleyt
468 Dat nēmermeer te nieute gheit
469 Wat hulpt mʼten sin e tale
470 Die begeuen mi alte male
471 Meer te spreken voort/
472 Elc persone vʼstant mi wale
473 Es god dits ghene hale
474 Van drien dairmē af hoort
475 Doch eest mer .j. die berch e dale
476 Sciep groot ende smale
477 Daermē af tellet alle woort
478 En ganc niet ouer dese pale
479 Hout dit in diinre hʼten zale
480 Sone wortstu niet vʼsmoort
481 In die helsche poort
482 Waer yement die wedʼ sprake
483 Dit gheloeue e dese zake
484 Die waer eeuwelijc verdoemt
485 Recht wʼt datmē indē brant stake
486 E dʼna thelsche vier smake



487 Dʼmen den duuel in dromt
488 Hulpt god dat ic gherake
489 Daer ic zie e dair ic smake
490 Die godheit onghenoemt
491 Sone trect mi niet die helsche drake
492 Met hem ter eeuweliker wrake
493 Daer niemant vut en comt
494 Wient schaedt ofte vroemt.
495 AMen iacob lieue gheselle
496 Mi dunct dat ic v zeʼe quelle
497 Doch haddics groten noot
498 Als ic dit lese ende spelle
499 Mach ic leeren als ic vertelle
500 Miin gheloeue al bloot
501 Dʼ ic bij scuwē mach die helle
502 Op dat ic mi dʼ toe versnelle
503 Te doen dat god gheboot
504 God die de doot wrac vā abelle
505 Bringhe ons ter hogher celle
506 Dats in abrahams scoot
507 Na dese corte doot.
¶ AM_1E_1N_1.
conclusie
001 Merckt gheleerde bekent van binnen
002 dit notable boeck int beghinnen
003 ghemaeckt naer mate van dialoghe
004 deur Jakob van meyrlant wijs van zinnen
005 rethorizijn en poete groodt indt bekinnen
006 rurende van goddelijckke zaeckken hoghe
007 welckke materie ende dicht vol minnen
008 Is seer inkorreckdt gheworden int dinnen
009 deur schrijuers simpel van vermoghe
010 maer neerstichheijt seer kloeck int vinnen
011 heuet gekorrigheert om deucht te winnen
012 ende ghestelt in printe klaer int betoge
013 om te verscherpen elcx sin en oghe..
014 hier is volleijndt ende medt groote
015 dilighentie ghekorrigheerdt/ een zeer
016 notabel ende profijtelijck boeck/ dadt
017 ghemaeckdt is deur den grooten gheleer-
018 den philozophe ende poeet Jakob van
019 meijrlandt
020 marcus van vaernewijck in zijn boeck
021 ghenaemt Belghica Historia/ In zijn derde
022 boeck int xxvi cappittel schrijft aldus vā dezē merlant
023 te damme eē kleyn stat in vlaenderē bij brugghe
024 leijt begrauen/ die konstige vlaemsche poete
025 e retorizien Jacob Van meerlant onder de clockē
026 wiens handen alle beijde euen dapper int schrijuē
027 waren/ e heeft ondʼ onder onder ander subtijle
028 wercken/ na ghesloten een boeck ghenoemt der naturē
029 blomme/ daer in hij veel wonderlijckhedē der naturen
030 verhaelt/ welck boeck hier achter oock bij staedt
031 ende is bij auonturen vā hem zelf beschreuen
032 want het seer out is/ e heeft oock ghemaeckt
033 dit voorgaende boeck/ dwelck ick oock indē druck
034 ghegadt hebbe in quarto e oock in octauo
035 e dit boeck dat hier na volcht den duytsschen
036 doctrinael Is oock ghedruckt in quarto

